<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo prequaresimale</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-in-sessagesima">DOMENICA IN SESSAGESIMA</h3>
            <p><strong>Stazione a San Paolo.</strong></p>
            <p>Il rigore della stagione invernale è già in parte mitigato, e la
            brezza d’una bella mattinata sembra proprio invitare i felici abitanti
            <em>urbis aeternae gentemque togatam</em> a fare una passeggiata sotto i
            portici che dal centro quasi di Roma conducono direttamente alla
            basilica di San Paolo. E questo, s’intende, prima che incominci il
            digiuno quaresimale.</p>
            <p>L’odierna messa perciò, è un misto di lugubre senso di penitenza e di
            espressioni di grandiosa solennità in onore dell’Apostolo delle Genti;
            forse il primo spunto all’odierna stazione può averlo dato un’enigmatica
            <em>translatio sancti Pauli</em> segnata nel Geronimiano il 25 gennaio,
            e di cui a Roma se ne sarebbe conservato l’estremo ricordo nell’odierna
            sinassi.</p>
            <p>È nota, infatti, la tendenza romana verso il VII secolo di rimettere
            alla domenica alcune feste locali meno importanti, che occorrevano
            durante i giorni di lavoro; siccome pure è da avvertire alla circostanza
            che in varie antiche liturgie orientali, gallicane, ritrovasi sempre una
            festa, distinta o comune, in onore dei santi apostoli Pietro e Paolo
            durante il ciclo natalizio, o immediatamente nei giorni successivi al
            Natale, ovvero dentro il mese di gennaio.</p>
            <p>La stazione odierna a San Paolo, è imposta inoltre dall’ordine che
            vuolsi seguire nel solennizzare i titolari delle grandi basiliche
            patriarcali romane prima di quaresima. Precede lo Stauroforo Lorenzo,
            seguono Paolo e Pietro, e da ultimo viene il Salvatore.</p>
            <hr />
            <p>L’introito è mesto, ma solenne, quale conveniva alle circostanze in
            cui fu istituita la stazione, quando cioè i Langobardi mettevano a ferro
            e a fuoco gran parte d’Italia, e già minacciavano la Città Eterna. È
            tolto dal salmo 43: «Destati: a che dormi, o Signore? Svegliati, e non
            ci respingere interamente. Perché mai la tua faccia nascondi e
            dimentichi la nostra oppressione? Le nostre fronti sono prone a terra.
            Sorgi, o Iahvè, in nostro aiuto e ci riscatta».</p>
            <p>La colletta, comune tra le molte collette dei Sacramentari pei tempi
            di qualche calamità, ha l’aggiunta speciale in onore dell’Apostolo, la
            cui memoria dà tutta l’intonazione e, direi quasi, il carattere alla
            messa: «Tu sai, o Signore, che non abbiamo alcuna fiducia nelle nostre
            forze; onde ti preghiamo che contro tutte le ostilità ci protegga colla
            sua potenza il Dottore delle Genti».</p>
            <p>Il brano che segue della lettera ai Corinti (II, XI, 19-33: XII, 1-9)
            è quasi un’autobiografia dell’Apostolo, tanto più preziosa, perché in
            parte supplisce alle lacune degli Atti degli Apostoli e ci descrive al
            vivo le incredibili pene sostenute da Paolo nel suo apostolato fra i
            Gentili. Gesù gliel’aveva detto sin dal primo momento sulla via di
            Damasco: «Io gli mostrerò – dichiarava ad Anania – quanto dovrà soffrire
            pel mio nome!». È una legge questa del regno della grazia, che nel
            presente ordine della divina Provvidenza non ammette eccezioni. Il
            dolore è come l’atmosfera soprannaturale nella quale deve vivere ciascun
            Cristiano, battezzato, com’è, nella morte del Cristo.</p>
            <p>Nell’odierna lezione poi l’Apostolo è costretto a far la propria
            apologia a cagione del potente partito dei giudaizzanti, che
            pretendevano d’asservire ai riti israelitici anche le chiese della
            gentilità. I Corinti ritenevano questi predicatori, usciti direttamente
            dalla progenie di Abramo, come dei superuomini in confronto di Paolo, il
            quale a cagione della sua parola piana e facile, passava tra loro per un
            povero semplicione. San Paolo accetta di sostenere tale parte, e a
            riscontro dei titoli pomposi dei suoi avversari pone i propri, i quali
            confermano la sua missione d’apostolo: «Essi sono Ebrei, ed io pure lo
            sono; sono della discendenza d’Israele, ed io pure; sono dalla progenie
            di Abramo, ed io pure; sono servi di Gesù Cristo, ed io – parlo ora da
            semplicione –, lo sono assai più di loro». E qui dimostra in qual modo
            il servizio di Cristo gravi terribilmente sulle sue spalle ormai curve
            dagli stenti, dalle persecuzioni, dai flagelli sostenuti per la fede,
            egli che in mezzo a tanti martirii sostiene la sollecitudine del governo
            di tutta la Chiesa d’Occidente. Che dire poi dei suoi ratti, del suo
            rapimento al terzo cielo, quando gli fu svelato quanto non può neppure
            tradursi in umana favella? Ma questi doni poco o nulla contano; ciò che
            vale sono le tribolazioni e le miserie della vita, quando danno
            occasione al Signore d’erigere il trofeo della sua grazia sulle rovine
            della <em>superbia vitae</em>.</p>
            <p>Il responsorio graduale è un residuo del salmo 82, e sembra un
            possente grido di guerra contro i nemici del popolo di Dio: «Conoscano
            le genti il nome tuo, o Iahvè, che tu solo sei l’altissimo su tutta la
            terra. Mio Dio, riducili pula rotante, come paglia travolta dal
            vento».</p>
            <p>Il tratto deriva dal salmo 59, ed è sullo stesso tono ed ispirazione:
            «Hai sconvolto, o Signore, la terra e l’hai squarciata; risana le sue
            breccie, perché essa ha crollato. Affinché i tuoi eletti sfuggano dalla
            mira dell’arco, sì che siano salvi».</p>
            <p>Il grande seminatore a cui oggi la Chiesa, con felice adattamento
            scritturale, riferisce la parabola evangelica (Luca, VIII, 4-15), è
            l’apostolo Paolo, che sparse la Buona Novella da Damasco e dall’Arabia
            sino alle colonne d’Ercole, nella penisola Iberica. Come allora, così
            anche adesso la sua parola che risuona ogni giorno nell’azione
            eucaristica, non produce ovunque egual frutto; ché la leggerezza degli
            spiriti, l’amore disordinato alle cose terrene, e l’induramento
            volontario del cuore alle attrattive della grazia, spesso rendono
            sterile l’azione del seminatore evangelico. Sotto le figure della
            strada, dei sassi, delle spine, si designano le varie specie di ostacoli
            che si frappongono alla parola di Dio, perché non operi nell’anima con
            tutta la sua efficacia.</p>
            <p>San Gregorio da pari suo commentò questa parabola al popolo di Roma,
            adunato quest’oggi presso il sepolcro di san Paolo. L’affluenza dei
            Romani alla stazione continuò anche nel tardo medio evo, e si sa che una
            volta santa Francesca Romana colse l’occasione dal concorso popolare,
            per confondersi tra la turba dei poveri che in questo giorno mendicavano
            alla porta della basilica Ostiense.</p>
            <p>L’offertorio deriva dal salmo 16 : «Sostieni i miei passi nelle tue
            vie, ché non vacillino i piedi; porgi orecchio e ascolta la mia prece;
            esalta la tua misericordia, tu che salvi quanti confidano in te».</p>
            <p>La colletta sulle oblate, di carattere generico, deriva dalla
            domenica fra l’ottava dell’epifania.</p>
            <p>L’antifona per la Comunione è tolta dal salmo 42: «Mi appresserò
            all’altare di Iahvè, a Dio che allieta la mia giovinezza».</p>
            <p>La preghiera di ringraziamento è la seguente : «Quanti, o Signore, tu
            ti degni di confortare coi tuoi Sacramenti, deh! fa, te ne preghiamo,
            che le loro opere e il servizio loro ti sia accetto».</p>
            <p>In quanto gran pericolo è l’affare dell’eterna salute in mezzo al
            mondo! Il buon seme cade, è vero, anche in mezzo alle strade, ma per non
            dir nulla del calpestio dei passeggeri, della voracità degli uccelli e
            del rigoglio degli sterpi e delle spine che soffocano la pianticella
            evangelica, atterrisce ciò che dice Gesù senza alcuna ambage: viene il
            diavolo e strappa dal cuore la parola di Dio, perché i credenti non
            giungano a salvezza. In affare di tanta importanza e donde dipende tutta
            l’eternità, niuna precauzione è soverchia, e ai piedi del sacro altare
            ognuno deve impegnarsi ad adoperare, come vuole san Pietro, tutti quei
            mezzi che rendono meno dubbio il negozio del nostro ultimo fine. È stato
            appunto questo il pensiero che, meditato seriamente, ha aperto
            nell’antichità tante migliaia di monasteri, ed ha chiamati al chiostro
            un numero cosi grande di fedeli d’ogni età, sesso e condizione. Che
            importa guadagnare, sia pure tutto il mondo, quando con questo si reca
            danno all’anima propria?</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 32-35.</p>
    </footer>
</body>
</html>
