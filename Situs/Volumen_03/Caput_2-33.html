<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="giovedì-dopo-la-iv-domenica-di-quaresima">GIOVEDÌ DOPO LA IV
                DOMENICA DI QUARESIMA</h3>
                <p><strong>Colletta a San Quirico.</strong></p>
                <p><strong>Stazione a San Martino ai monti.</strong></p>
                <p>La chiesa di San Quirico alle falde del Quirinale fu dedicata da papa
                Vigilio in onore, probabilmente, dei santi diaconi Stefano e Lorenzo; ma
                più tardi, sotto l’influsso dei Bizantini, cambiò titolo e prese quello
                dei martiri orientali Quirico e Giulitta, i medesimi che sono venerati
                particolarmente in un oratorio di Santa Maria Antiqua al Foro Romano. La
                basilica stazionale è l’antico titolo d’Equizio, eretto ai tempi di papa
                san Silvestro. In seguito gli sorsero attigui per opera di Simmaco due
                celebri oratori, di San Martino di Tours e di San Silvestro papa, i
                primi Confessori ai quali, dopo i Martiri, sia stato attribuito culto
                liturgico, e questi attrassero presto a sé tutta la devozione del
                popolo, cosi che caduto in dimenticanza il fondatore del titolo, questo
                fu denominato senz’altro dai santi Silvestro e Martino.</p>
                <p>Sergio I ne intraprese dei grandiosi restauri, ma non avendoli potuti
                condurre a termine, perché prevenuto dalla morte, questi furono compiuti
                sotto Leone IV, che vi annesse altresì un monastero per la divina
                ufficiatura:</p>
                <blockquote>
                <p>COENOBIVMQVE . SACRVM . STATVIT . MONACHOSQVE . LOCAVIT<br />
                QVI . DOMINO . ASSIDVAS . VALEANT . PERSOLVERE . LAVDES</p>
                </blockquote>
                <p>La basilica è ricchissima di corpi d’antichi Martiri, trasportati nel
                IX secolo dai cimiteri suburbani. Ne fu prete titolare anche il beato
                Cardinal Tommasi, il quale volle esservi altresì sepolto.</p>
                <hr />
                <p>Poiché l’odierna stazione non è primitiva e risale solo ai tempi di
                Gregorio II, i vari canti della messa sono tolti ad imprestito da altri
                giorni. L’introito è quello del venerdì dei IV Tempi di settembre, e
                deriva dal salmo 104: «Si rallegri il cuore di quelli che ricercano il
                Signore. Ricercate il Signore e la sua potenza; ricercate di continuo il
                suo volto». Ricercare il Signore vuol dire aver lui e la sua gloria per
                fine delle nostre azioni; vivere ed operare alla presenza di Dio e per
                lui, non per noi.</p>
                <p>Nella colletta, identica a quella di ieri, dopo la prima lettura
                s’invoca il gaudio dello Spirito Santo e d’una fervente devozione in
                favore di coloro che macerano il loro corpo col digiuno. È impossibile
                di unire le consolazioni del senso e quelle dello spirito; i loro gusti
                sono perfettamente opposti. Quando il senso gode, lo spirito diviene
                come ottuso dal fumo della passione carnale, mentre quanto più l’anima
                imprime nella sua carne lo stigma della croce, tanto più essa si sente
                libera, pura, dall’occhio mondo e perspicace.</p>
                <p>Le lezioni della messa narrano di due resurrezioni operate, una da
                Eliseo, l’altra dal Salvatore. Esse, mentre sembrano ispirate alle
                memorie della vicina necropoli della Merulana, contengono pure una bella
                allusione al Taumaturgo di Tours, tanto celebre presso gli antichi,
                perché <em>in fide Trinitatis trium mortuorum suscitator meruit esse
                magnificus</em>. La resurrezione miracolosa dei defunti giunge in buon
                punto per ricordarci altresì che la sacra astinenza e la Comunione ci
                conferiscono un diritto speciale alla gloriosa resurrezione della carne
                nell’estremo giorno.</p>
                <p>La prima lezione deriva dal Libro IV dei Re (IV, 25-38), dove è
                notevole che il fanciullo che non fu potuto richiamare a vita dal
                bastone del Profeta Eliseo, si ridestò tuttavia all’alito lieve della
                sua bocca. Questo deve insegnare ai superiori, e in genere a tutti nelle
                nostre relazioni col prossimo, che i mezzi più energici non sono sempre
                i più efficaci, e che, come argutamente diceva il santo Vescovo di
                Ginevra, si prendono più mosche col miele, che coll’aceto.</p>
                <p>Segue il graduale tratto dal salmo 73, e che è stato preso ad
                imprestito dalla XIII domenica dopo Pentecoste: «Ricordati della tua
                alleanza, e i tuoi derelitti non li abbandona in eterno. Sorgi, o
                Signore, giudica la tua causa; non ti dimentica degli oltraggi che
                soffrono i tuoi servi». L’alleanza di Iahvè è la promessa Messianica
                fatta ad Abramo e ai Patriarchi, la quale, a differenza dell’antico
                patto bilaterale stretto tra Dio e i Giudei per opera di Mosè, ha
                carattere perfettamente gratuito ed è irrevocabile.</p>
                <p>La lezione evangelica (Luc. VII, 11-16) col racconto della
                resurrezione del figliuolo della vedova di Naim, è tolta ad imprestito
                dalla XV domenica dopo Pentecoste. Questa vedova simboleggia la Chiesa
                la quale colla forza di preghiere e di lagrime impetra dal Signore la
                conversione dei peccatori e la loro rinascita alla grazia. I becchini
                che trasportano al sepolcro la nostra bara, sono i sensi, le passioni
                che fanno strepito attorno all’anima, la quale, come presa da vertigini,
                è morta, né sa di esserlo. La prima grazia che Dio ci usa si è di far
                fermare questi funesti portatori della nostra bara; quando il tumulto
                della passioni si acquieta, nell’anima si fa un profondo silenzio, ed
                allora ella incomincia a riflettere sulla propria sorte. Quant’è
                necessario quindi che la divina grazia dissipi in noi tante illusioni
                che ci fanno credere quello che punto non siamo! Simili in questo a
                quell’Angelo dell’Apocalisse, cui Dio disse: <em>Nomen habes quod vivas,
                et mortuus es</em> (c. III, 1).</p>
                <p>L’offertorio è tratto dal salmo 69 ed era particolarmente caro alla
                pietà degli antichi Padri del deserto, che recitavano questo versetto
                come preghiera giaculatoria moltissime volte durante la giornata:
                «Signore, accorri in mio aiuto. Restino confusi quelli che tramano
                contro di me». Il cuore di Dio non sa reggere alla voce d’un figlio che
                lo chiama in suo soccorso, e noi abbiamo il Signore al nostro fianco
                ogni volta che amorosamente lo chiamiamo.</p>
                <p>Le preghiere e il sacrificio della Sposa mistica di Cristo, la
                Chiesa, sono sempre grate ed efficaci sul cuore di Dio. Però, se vi
                concorro altresì da parte propria la devozione dei fedeli, il sacrificio
                Eucaristico non potrà che riuscire ancor più gradito al Signore, e più
                proficuo ai credenti. È questo il concetto tanto elegantemente espresso
                nella breve colletta che oggi si recita sulle oblate. In altre parole, i
                Sacramenti e l’Eucaristia producono, è vero, il loro effetto per
                istituzione divina; il frutto però dipende molto dalle disposizioni
                soggettive di chi li riceve. Precisamente come una vivanda squisita e
                nutriente può riuscire meno opportuna e poco salubre ad uno stomaco
                infermo e debole.</p>
                <p>L’antifona durante la Comunione del popolo è tratta dal salmo 70:
                «Signore, vo’ ricordarmi solo della tua santità. Tu che mi fosti
                precettore sin dalla mia giovinezza, deh! non mi abbandona ora che mi
                curvo sotto il peso della canizie». Col progredire negli anni e
                coll’amara esperienza che in questo mondo fuori di Dio tutto è vanità e
                afflizione di spirito, l’anima cui tutto sfugge, giovinezza, sanità,
                plauso e ricchezza, stanca e precocemente incanutita, sente che non v’ha
                che il Signore a cui possiamo stringerci per non abbandonarlo mai più.
                Egli è l’unico amico fedele che non ci abbandona nella fortuna avversa,
                giusta il detto dello Spirito Santo: <em>Omni tempore diligit qui amicus
                est</em>.</p>
                <p>Nella colletta di ringraziamento, supplichiamo che l’indegnità e
                freddezza nostra nel ricevere il cibo angelico dal sacro altare, non
                volga in argomento di condanna il Sacramento che venne appunto istituito
                per la remissione dei peccati. La preghiera s’ispira al noto testo di
                san Paolo nell’Epistola I ai Corinti, là dove tratta dei sacrileghi i
                quali ricevendo indegnamente l’Eucaristia: <em>iudicium sibi manducant
                et bibunt</em>.</p>
                <p>Nella preghiera pel rinvio del popolo, il sacerdote prega Iddio a
                rimuovere dai fedeli le colpe che ora l’aggravano, affinché in avvenire
                la loro condotta riesca sempre a lui gradita, sicché possano
                ripromettersi la grazia della sua protezione. Tale è l’ordine perfetto
                da Dio istituito: prima bisogna rimuovere il peccato, quindi è
                necessario d’operare in conformità dei divini comandamenti, e solo così
                possiamo riprometterci i divini favori.</p>
                <p>Riguardiamo ancora una volta la bella figura del profeta Eliseo
                quando risuscita il morticino. Egli si adagia dolcemente su di lui, pone
                il proprio volto sul suo, le sue mani, i suoi piedi sui suoi, si adatta,
                si fa piccolo col piccolo, e cosi riesce a infondere nel gelido
                cadaverino il calore vitale. Che bell’esempio di discrezione! Ai
                superiori per fare del bene è necessario sopratutto un certo spirito di
                prudente adattamento, per misurare prima ciò che esigono dagli altri,
                dalle forze di chi deve eseguire i loro comandi. Non bisogna troppo
                esclusivamente riguardare quello che si dovrebbe fare, ma è necessario
                di ponderare ciò che effettivamente si può, tanto da noi che dagli
                altri.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 139-142.</p>
    </footer>
</body>
</html>
