<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="giovedì-dopo-le-ceneri">GIOVEDÌ DOPO LE CENERI</h3>
            <p><strong>Colletta a San Nicola in Carcere.</strong></p>
            <p><strong>Stazione a San Giorgio in Velabro.</strong></p>
            <p>La basilica di San Nicola sorge nell’antico foro olitorio presso il
            teatro di Marcello, e nel medio evo, a cagione della sua posizione
            centrale, divenne assai celebre e fu eretta a diaconia.</p>
            <p>La stazione a San Giorgio venne istituita da san Gregorio II, quando
            il culto verso questo megalomartire orientale era divenuto in Roma
            veramente popolare. Il titolo apparisce già eretto nel 482, giacché
            un’epigrafe di quell’anno ricorda un <em>Augustus lector de
            Belabru</em>; ma la dedicazione dell’aula al Martire orientale San
            Giorgio è certamente posteriore.</p>
            <p>L’odierna lezione evangelica del Centurione di Cafarnao, allude al
            carattere militare attribuito a san Giorgio dalla tradizione, tanto che
            nel medio evo questo Santo fu invocato specialmente come il difensore
            armato della famiglia cristiana.</p>
            <hr />
            <p>L’introito deriva dal salmo 54: «Al grido della mia preghiera Iahvè
            ascoltò la mia voce tra coloro che mi assediavano; Colui che è innanzi
            ai secoli e rimane per tutta l’eternità li riempie d’onta. Rimetti a
            Iahvè la tua sorte, che Egli ti provveda».</p>
            <p>La colletta supplica il Signore offeso dal peccato, ma che pur si
            placa a cagione della penitenza, ad accogliere le preghiere d’un intero
            popolo supplicante, allontanando quei flagelli che gli uomini avrebbero
            bensì meritati colle loro colpe.</p>
            <p>L’odierna messa composta sotto Gregorio II, è tutta un centone di
            canti e di lezioni d’altre sinassi, adattate a quella d’oggi. La scena
            d’Isaia che predice al re Ezechia la sua prossima fine (Is. XXXVIII, v.
            1-6), era abbastanza popolare nell’antichità, e la vediamo altresì
            riprodotta in pittura nella vicina basilica di <em>Sancta Maria
            antiqua</em> al Foro Romano. Siccome essa non sembra d’essere in
            relazione con san Giorgio, può darsi che contenga invece qualche
            allusione alla storia di Gregorio II, il quale, per esempio, scampato
            prodigiosamente a qualche malattia mortale, ma angustiato ancora dalle
            minacce d’assedio da parte dei Langobardi, avrebbe istituito le stazioni
            dei giovedì di quaresima, paragonando precisamente il caso suo con
            quello d’Ezechia minacciato da malattia mortale, nel tempo stesso che di
            fuori l’esercito assiro stringeva Gerusalemme.</p>
            <p>Certo però si + che, mentre a Roma verso il terzo decennio del secolo
            VIII si leggevano queste parole: «Io ti scamperò dalle mani del re degli
            Assiri e libererò questa città», il pensiero dei cittadini doveva volare
            a Luitprando e alla sua «<em>nefandissima gens langobardorum</em>», come
            allora i Romani chiamavano gli avversari i quali stringevano d’assedio
            la capitale del mondo.</p>
            <p>All’annunzio della vicina morte Ezechia, benché giusto e pio, piange,
            perché la morte è uno stato violento, una pena che ripugna alla natura.
            Piange inoltre, perché nessuno senza la penitenza deve osare di
            presentarsi al giudizio di Dio. Iddio accoglie la sua preghiera e gli
            concede una dilazione di tre lustri; non già che la presente vita
            mortale sia un dono più prezioso della gloria eterna; ma perché gli anni
            di questo viaggio terreno rappresentano un tempo pregevole per seminare
            frutti di vita eterna, da raccogliersi poi nella gloria. Chi più fatica
            e semina, più raccoglie e più glorifica il Signore in Cielo.</p>
            <p>Il responsorio graduale è in intima relazione, non solo colla
            lezione, ma anche con l’introito, tanto che molte volte, specialmente
            nelle domeniche dopo Pentecoste, questi due canti antifonici derivano da
            uno stesso salmo. Il graduale d’oggi proviene precisamente dal salmo
            introitale 54: «Rimetti a Iahvè la tua sorte ed egli ti provvederà. Al
            mio grido, in mezzo ai miei assalitori, Iahvè ascoltò la mia voce».</p>
            <p>La lezione evangelica (Matth. VIII, 5-13), col racconto del
            Centurione che si stima indegno d’accogliere Gesù sotto il suo tetto, ma
            lo prega a dire almeno una parola perché il suo servo risani, prelude
            alla vocazione dei Gentili; i quali, pur essendo lontani dal Messia per
            stirpe, per istituzioni, per patria, in grazia però della fede nella di
            lui divinità entrano a parte dei privilegi degli Abraamiti, ed impetrano
            salvezza. L’esempio di questo Centurione, come pure di san Giorgio,
            ambedue dediti ai gravi pesi della milizia, in un ambiente troppo spesso
            libero alla sfrenatezza delle passioni, dimostra che la virtù non è
            privilegio di casta, come pretendevano i superbi farisei, e che invece
            l’umile confidenza d’un povero Centurione gentile riesce egualmente
            gradita al Signore, quanto quella di Matteo e di Nicodemo.</p>
            <p>L’offertorio è quello della prima domenica d’Avvento (salmo 24), con
            una sublime elevazione a Dio, nel quale l’anima ripone ogni sua
            confidenza, mentre vieppiù l’incalzano i suoi nemici.</p>
            <p>La colletta è quella del sabato dei IV Tempi: «Riguarda propizio, o
            Signore, questo sacrificio, affinché riesca d’incremento alla nostra
            pietà e pegno di salvezza».</p>
            <p>L’antifona <em>ad Communionem</em> turba la serie di questi canti
            eucaristici, giacché dovrebbe esser tolta dal salmo 2. Invece, siccome
            la messa di questo giovedì è di soprappiù, cosi il <em>Communio</em>
            oggi derivasi dal salmo 50, riservando poi il secondo salmo a domani:
            «Sul tuo altare, o Signore, accoglierai il sacrificio d’un cuore mondo,
            le oblazioni e gli olocausti».</p>
            <p>La colletta di ringraziamento ha uno squisito sapore classico, che
            necessariamente in gran parte si perde nella versione italiana: «Dopo
            partecipato al dono benedetto del cielo, ti supplichiamo, o Dio
            onnipotente, perché questo pane sia al tempo stesso il segno visibile
            del Sacramento e la cagione della nostra eterna salvezza».</p>
            <p>La benedizione sopra il popolo ha un carattere spiccatamente
            penitenziale. Trattasi dei Romani colpiti dalla fame, dalla guerra, dal
            contagio: «Perdona, o Signore, perdona al tuo popolo, che ora
            giustamente tu punisci coi tuoi flagelli; perché in grazia tua possa
            risollevarsi e respirare».</p>
            <p>Il pensiero della morte è un potente stimolo che ci induce a mutar
            vita. Cosi il pio Ezechia, non appena sentì che era tempo di acconciare
            le cose sue perché era vicino a morire, si rivolse verso la parete che
            separava l’aula regia dal tempio, e versò amare lagrime di contrizione.
            Quando dai cristiani si riflettesse che il passaggio da questo mondo
            all’eternità avverrà all’impensata, e che, al dir dell’Apostolo, è
            terribile cadere nelle mani del Dio vivente, quanto più potente si
            sentirebbe il bisogno d’implorare <em>spatium verae poenitentiae</em>, e
            di compierla risolutamente!</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 46-49.</p>
    </footer>
</body>
</html>
