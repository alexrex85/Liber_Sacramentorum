<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="sabato-dopo-la-iii-domenica-di-quaresima">SABATO DOPO LA III
                DOMENICA DI QUARESIMA</h3>
                <p><strong>Colletta a San Vitale.</strong></p>
                <p><strong>Stazione a Santa Susanna «ad duas domos».</strong></p>
                <p>San Vitale, detto parimenti dalla fondatrice <em>titulus
                Vestinae</em>, fu dedicato da Innocenzo I ai martiri Vitale, Gervasio e
                Protasio. La basilica di Santa Susanna è l’antico <em>titulus Gaii</em>,
                intitolato parimenti ai santi Gabinio e Susanna, il fratello e la nipote
                del Pontefice dedicante. Essa sorge sulle rovine d’un antico edificio
                romano – <em>ad duas domos</em> ricordate già nel martirologio Bernese –
                e i suoi preti titolari appariscono nel Concilio Romano del 497, sotto
                papa Simmaco. Leone III che la restaurò dalle fondamenta, vi ripose il
                corpo di santa Felicita, la madre dei sette Fratelli Martiri.</p>
                <p>Nell’alto medio evo oggi si compiva il secondo scrutinio per gli
                aspiranti al battesimo, e gli <em>Ordines Romani</em> prescrivono quindi
                canti e letture di circostanza, diverse da quelle assegnate nel
                Messale.</p>
                <hr />
                <p>L’introito deriva dal salmo 5: «Ascolta, Iahvè, la mia parola; porgi
                orecchio al mio gemito; attendi al grido della mia preghiera, mio re e
                mio Dio». Abbiamo qui un crescendo d’effetto stupendo. È l’anima
                oppressa che cerca scampo supremo nella preghiera, e là nell’isolamento
                e nell’abbandono, insiste nel battere alle porte di Dio, parla, geme,
                rugge sempre invocando il conforto da Iahvè. Chi è costui, se non quegli
                che ci descrive il Vangelo nel giardino del Getsemani che <em>factus in
                agonia, prolixius orabat</em>?</p>
                <p>La colletta ha il suo consueto motivo quasi stereotipato nel
                Sacramentario Gregoriano: «Fa, o Signore, che quanti affliggono il loro
                corpo colla sottrazione del cibo, digiunino altresì dai peccati mediante
                la pratica delle virtù!». Ecco espresso il lato negativo dell’astinenza
                quaresimale: digiuno corporale e freno alle passioni; pratica delle
                virtù, ecco il lato positivo.</p>
                <p>La scena di Susanna descritta oggi con tanta vivezza e verismo nel
                sacro testo di Daniele (XIII, 1-62), era assai famigliare agli antichi,
                che la vedevano spesso rappresentata nei cubicoli delle catacombe. Essa
                era una figura tipica delle condizioni della Chiesa, perseguitata e
                calunniata dagli Ebrei principalmente, dagli eretici e dai pagani.
                Quando vien meno ogni altra speranza umana di salvezza, allora è il
                momento di Dio. Susanna prega, ed è salva. In genere, la storia di
                Susanna c’insegna a nulla temere più del peccato, e a riporre la nostra
                fiducia in Dio. La scelta della storia di Susanna è stata suggerita
                dall’omonimia colla Martire titolare della basilica.</p>
                <p>Soavissimo oggi è il canto del responsorio graduale tratto dal salmo
                22, che è un vero idillio tra l’anima e Dio: «Se pure andrò tra le
                tenebre della morte, non temerò di nulla perché tu sei meco. La tua
                verga e il tuo vincastro mi danno conforto».</p>
                <p>Segue la scena evangelica dell’adultera convertita da Gesù Cristo.
                Essa in parte vien richiamata dalla lettura precedente, ma se
                l’imputazione del delitto è identica, la condizione delle accusate è ben
                diversa. Dio salva l’innocenza di Susanna; quindi nel Vangelo con un
                gesto di sapiente misericordia rimanda svergognati gli accusatori
                dell’adultera di Gerusalemme, la converte e la perdona. La giustizia
                umana non dimentica certi delitti pei quali il mondo non serba alcuna
                redenzione. Quanto è più soave la grazia dello Spirito Santo, la quale
                cancella la vecchia macchia, rigenera l’anima, la riabilita, e d’una
                povera peccatrice ne fa una Maddalena, una Pelagia, una Margherita da
                Cortona!</p>
                <p>Com’è però che Gesù dice all’adultera del Vangelo: neppur io ti
                condannerò? Forse che la sua legge non si oppone all’impudicizia? Vi si
                oppone, ed è appunto per questo che Dio è contrario al peccatore fin
                tanto che questi conserva affetto al peccato; se però il peccatore se ne
                pente, e lo detesta, in questa contrizione del suo fallo va d’accordo
                con Dio, e Dio perciò non lo condanna più e l’ammette a riconciliarsi
                con lui. Quale consolazione pei poveri caduti, per quei che indarno
                sperano una qualsiasi riabilitazione innanzi agli uomini, sentirsi dire
                interiormente dal Signore: Io non ti condannerò più oltre!</p>
                <p>L’antifona offertoriale deriva dal salmo 118: «Dirigi <em>colla tua
                grazia</em> i miei passi secondo la legge, perché l’iniquità non abbia
                ragione su di me».</p>
                <p>La colletta sulle oblate è la medesima che nella IV domenica dopo
                l’Epifania.</p>
                <p>L’antifona per la Comunione è tratta dall’odierno Vangelo. Essa
                insieme colla misericordia di Gesù esprime però la condizione essenziale
                d’ogni perdono e d’ogni riconciliazione con Dio: «Donna, nessuno ti
                condannò? – Nessuno, o Signore. – Orbene, neppur io ti condannerò. Va,
                ma da qui innanzi non peccare più». Ecco il proposito che deve avere
                ogni penitente, senza del quale l’accusa stessa del peccato al sacerdote
                nel tribunale di penitenza, troppo rassomiglia a quella fatta da Giuda
                nel Sanhedrin, quando gettò loro sdegnosamente il prezzo del tradimento
                del divin Maestro, esclamando: <em>Peccavi, tradens sanguinem
                iustum</em>. La confessione era integra, ma la Scrittura indica che
                egli, uscito di là, corse a un albero per impiccarsi. Giuda adunque
                mancava del proposito di non peccar più, mancava di speranza, mancava
                d’amore.</p>
                <p>Nella colletta di ringraziamento supplichiamo Dio, che la comunione
                col Corpo e col Sangue di Gesù valga a rassodare in noi la comunione col
                Capo del mistico corpo della Chiesa, facendoci partecipare più
                intensamente del suo spirito e della vita sua.</p>
                <p>Nella benedizione finale si prega il Signore perché distenda la sua
                destra su di noi e ci conceda la grazia di ricercarlo con tutto l’impeto
                del cuore. Ricercare Dio: che bel programma! Si ricerca Dio quando non
                si vuole che lui solo, e lo si ricerca per la via dei divini
                Comandamenti e dei consigli evangelici di perfezione.</p>
                <p>La storia di Susanna che era tanto famigliare agli antichi ed appare
                così spesso nelle pitture cimiteriali, deve infonderci nell’anima una
                soave confidenza. Susanna preferisce soccombere alla vendetta dei suoi
                accusatori, anziché rendersi colpevole innanzi a Dio. Ella ripone la sua
                fiducia nel Signore e la preghiera la salva.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
            Torino – Roma, Casa Editrice Marietti, 1930, pp. 114-116.</p>
    </footer>
</body>
</html>
