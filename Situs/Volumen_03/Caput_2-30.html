<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="lunedì-dopo-la-iv-domenica-di-quaresima">LUNEDÌ DOPO LA IV
                DOMENICA DI QUARESIMA</h3>
                <p><strong>Colletta a Santo Stefano sul Monte Celio.</strong></p>
                <p><strong>Stazione ai Santi Quattro Coronati.</strong></p>
                <p>Già conosciamo la rotonda del Protomartire sul Celio, dove s’è
                celebrata la stazione il 26 dicembre. Essa dista meno d’un centinaio di
                metri dalla basilica dei Martiri Coronati, che torreggia ancor oggi
                sull’agreste Celio. La matassa arruffata che fino a qualche tempo fa
                presentava la leggenda dei Coronati, è stata ravviata. Trattasi d’un
                primo gruppo di martiri romani, Clemente, Simproniano, Claudio e
                Nicostrato sepolti sulla via di Labico <em>ad duas lauros</em>, non
                lungi quindi dalla residenza imperiale, e dei quali non molto fa venne
                alla luce la cripta sepolcrale con graffiti. A questi devesi aggiungere
                un secondo gruppo di lapicidi di Pannonia martirizzati nel fiume Sava, e
                finalmente un terzo gruppo d’altri quattro martiri d’Albano. Nell’ipogeo
                sotto l’altar maggiore si conservano le reliquie dei Santi Titolari, ma
                la chiesa non è più l’originaria del v secolo, giacché fu
                considerevolmente ridotta di proporzioni sotto Pasquale II, dopo cioè
                che l’incendio dei Normanni ebbe rovinato il primiero edificio. Vi si
                conserva altresì il capo di san Sebastiano entro un antico e prezioso
                reliquiario.</p>
                <hr />
                <p>L’introito è tolto dal salmo 53: «Signore, salvami nel tuo nome, e mi
                libera nella tua possanza; ché i prepotenti attentano alla mia vita».
                Già sul lontano orizzonte apparisce il Calvario, e le preghiere della
                Vittima divina la quale con tanta insistenza parla a Dio dei suoi
                nemici, servono d’introduzione al dramma della Parasceve Pasquale.</p>
                <p>Nella colletta supplichiamo il Signore che la devota fedeltà con la
                quale il popolo cristiano celebra annualmente l’astinenza quaresimale,
                gli meriti la grazia che le opere corporali non meno di quelle dello
                spirito siano sempre secondo il beneplacito divino.</p>
                <p>Segue la lezione del libro dei Re (III, III, 16-28) col racconto del
                giudizio di Salomone ricordato perfino in un dipinto Pompeiano. Come i
                sentimenti di tenera pietà per la vita del fanciullo superstite scoprono
                al figlio di David qual è la sua vera madre, contro le pretese
                dell’altra meretrice, così parimenti la Chiesa a preferenza della
                crudele legalità della Sinagoga, dimostrasi madre di tutte le anime a
                cagione della viva sollecitudine che prendesi a loro riguardo. Poco
                importa, dice il Sanhedrin Israelita, che una spada debba dividere a
                mezzo l’umanità; l’eredità d’Abramo nulla deve aver di comune coi
                <em>Goiim</em>, destinati tutti alla perdizione. Ma Cristo, che è il
                vero Salomone, già proferisce la sentenza. La Sinagoga che dimostrasi
                spietata madrigna viene respinta, mentre i teneri sentimenti della
                Chiesa depongono in favore della sua maternità. A lei, dunque, sia
                attribuito il figlio, cioè il mondo.</p>
                <p>Il graduale deriva il primo verso dal salmo 30 e il secondo dal 70. È
                il Cristo che all’appressarsi della sua passione invoca aiuto: «Sii tu,
                o Iahvè, il mio protettore, il mio rifugio, la salvezza mia. Deh! Che
                non rimanga confuso d’aver confidato in te». In che modo Dio ha fatto
                tutto questo verso Gesù? Risuscitandolo e costituendolo Salvatore unico
                di tutto l’uman genere.</p>
                <p>A Roma nel III secolo il digiuno pasquale che comprendeva tre
                settimane prima della solennità della resurrezione, cominciava oggi, e
                l’ultimo ricordo di questo speciale periodo liturgico è il ciclo delle
                lezioni di Giovanni che oramai si proseguiranno sino a Pasqua. Quelle
                poche messe che fanno eccezione confermano la regola, giacché o si
                tratta di stazioni posteriori istituite da Gregorio II, o di pericopi
                scritturali non primitive. L’odierno brano evangelico (Giov. II, 13-25)
                narra di Gesù che, discacciati dal tempio i venditori ambulanti, entra
                in disputa coi vari rappresentanti del Sanhedrin, ai quali, in prova
                della sua divinità, annunzia sotto i veli del mistero la sua morte
                violenta e la successiva resurrezione. Gli Ebrei non lasciarono cadere a
                vuoto tale confessione messianica, anzi, stravoltala in senso del tutto
                materiale, se ne servirono per accusare Gesù nel tribunale di Caifa. Il
                tempio immateriale, di cui parlava Gesù, era la sua santissima umanità,
                la quale fu restituita da Dio a vita gloriosa il terzo giorno da che gli
                Ebrei l’avevano crocifissa; ma significa altresì la Chiesa Cattolica che
                dopo la resurrezione di Gesù sostituisce la vecchia Sinagoga, cadente in
                rovina sotto i colpi che le hanno dato gli stessi suoi figli.</p>
                <p>Il verso offertoriale è quello della domenica I dopo l’Epifania. È un
                vero <em>iubilus</em>, colla sua lussureggiante melopea Gregoriana, che
                altra volta s’adattava molto bene a questo primo giorno del grande
                digiuno pasquale, in cui, più che altro, doveva dominare un intimo senso
                di letizia. Dio, dice l’Apostolo, predilige chi dà con cuore lieto, san
                Francesco di Sales argutamente aggiunge che un santo triste è un triste
                santo.</p>
                <p>La preghiera d’introduzione al prefazio è parimenti tolta dalla I
                domenica dopo l’Epifania, e in essa s’implora dalla divina misericordia
                che il divin Sacrificio che stiamo per offrire, ravvivi e confermi in
                noi la grazia, che è la vita dell’anima.</p>
                <p>Il verso <em>ad Communionem</em> è derivato dal salmo 18: «Signore,
                mondami dai peccati occulti, e che sfuggono al mio esame a cagione
                dell’amor proprio che fa velo ai miei occhi, e della disattenzione che
                non mi fa approfondire tutto quello che riguarda lo spirito. Tienmi poi
                lontano dai refrattari, la cui lubrica compagnia può spianare al male le
                mie vie ed essere a me ed agli altri pietra d’inciampo».</p>
                <p>Nella colletta di ringraziamento supplichiamo Iddio, che la
                partecipazione del divin Sacramento intensifichi in noi l’opera di
                nostra redenzione, riscattandoci dalla servitù delle passioni, ed
                orientando i nostri passi sulla via dell’eternità. L’Eucaristia infatti,
                in quanto ci comunica la vita di Gesù Crocifisso è per l’anima un
                principio vitale e letale insieme. È letale, perché lo spirito di
                crocifissione trae seco la morte del peccato e della corrotta natura; è
                poi vitale, in quanto ci mette a parte della vita di Gesù, vita di
                perfetta santità, vita interamente in Dio, per Dio, di Dio. Questo
                appunto intendeva l’Apostolo quando scriveva del Cristo: <em>Quod
                mortuus est peccato, mortuus est semel, quod autem vivit, vivit
                Deo</em>.</p>
                <p>La <em>missa</em>, ossia la preghiera sacerdotale di benedizione sul
                popolo nell’atto di congedarlo, supplica la divina clemenza affinché,
                dopo averci concesso la grazia di elevare a lui la nostra preghiera,
                onde ci sottragga dai pericoli che ci sovrastano, faccia sì che questa
                ne riporti altresì il desiderato frutto di salute.</p>
                <p>La grazia della preghiera, lo spirito d’orazione, è uno dei più
                insigni favori che Dio comparte ad un’anima. L’orazione infatti è
                l’atmosfera ordinaria nella quale si sviluppa il germe della santità;
                essa è la condizione, il primo requisito perché lo Spirito Santo si
                comunichi all’anima e l’unisca a sé coi vincoli della carità. Il
                compendio dell’ascetica sta tutto in questa parola: preghiera.
                S’incomincia a pregare perché Dio ci assista colla sua grazia negli
                esercizi faticosi della via purgativa, e nelle operazioni proprie della
                via contemplativa ricorre ancora una volta la preghiera. Anzi, in cielo
                stesso non si farà altro che pregare, così che possiamo ritenere
                l’orazione siccome il principio della nostra futura beatitudine.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 119-122.</p>
    </footer>
</body>
</html>
