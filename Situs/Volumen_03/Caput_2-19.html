<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="giovedì-dopo-la-ii-domenica-di-quaresima">GIOVEDÌ DOPO LA II
                DOMENICA DI QUARESIMA</h3>
                <p><strong>Colletta a San Crisogono.</strong></p>
                <p><strong>Stazione a Santa Maria in Trastevere.</strong></p>
                <p>La basilica di San Crisogono in Trastevere sorge sull’area
                dell’abitazione del Martire, le cui sale vennero perciò a formare come
                il santuario o l’ipogeo sotto l’altare maggiore. Il tempio vanta
                un’origine Costantiniana, ed il culto di san Crisogono nel IV secolo era
                molto celebre in Roma, così che il suo nome trovasi ancora nei dittici
                del Canone Romano.</p>
                <p>La basilica stazionale Transtiberina della Vergine, è una delle più
                antiche della città, e può considerarsi come una continuazione e un
                ampliamento del <em>titulus Callisti</em> che le sorge a fianco.</p>
                <p>Sappiamo infatti da Lampridio che Alessandro Severo per legale
                sentenza mantenne i Cristiani in possesso d’un luogo d’adunanza in
                Trastevere, conteso loro dai <em>popinari</em> della <em>Taberna
                emeritoria</em>. Ora antichi documenti identificano questo luogo col
                titolo Callistiano, dal quale, a tutto rigore, andrebbe distinta
                l’attuale <em>basilica Iulii</em>, eretta cioè da papa Giulio I
                <em>iuxta Callistum</em>. Ma i due edifici erano cosi contigui, che nel
                medio evo formarono un unico corpo di fabbrica, mentre già
                precedentemente l’area era stata intitolata dal primo fondatore del
                titolo <em>Area Callisti</em>.</p>
                <p>Un’antica tradizione vuole che Callisto ivi appunto consumasse il
                martirio sommerso in un pozzo. Ippolito nel suo libello contro papa
                Callisto tace affatto questo particolare, che però dimostra sommamente
                probabile la circostanza che il Pontefice, contrariamente all’uso dei
                Papi del III secolo, anziché esser sepolto nel grande cimitero che egli
                stesso aveva fatto ingrandire sull’Appia, e che perciò si denominò da
                Callisto, fu tumulato invece sulla via Aurelia in quello di Calepodio.
                Gravi ragioni dovettero consigliare questa tumulazione, e forse non si
                andrebbe lungi dal vero se si ritenesse che il Papa, notissimo in
                Trastevere già prima della sua ammissione nel clero, sia perito vittima
                d’una sommossa popolare, e che il fermento degli idolatri abbia
                consigliato poi i fedeli a deporne il cadavere nel prossimo cimitero
                della via Aurelia, sembrando troppo arrischiato in quel giorno il suo
                trasporto funebre sino al secondo miglio della via Appia.</p>
                <p>Il corpo di Callisto ricongiunto a quello del prete martire Calepodio
                e di papa Giulio I riposa ora sotto l’altare maggiore della splendida
                basilica mariana in cui oggi si celebra la stazione.</p>
                <hr />
                <p>L’introito è tolto dal salmo 69, così caro agli antichi Padri
                dell’eremo, che ne recitavano assai spesso il verso iniziale quale
                giaculatoria ad ogni azione della giornata, ad ogni tentazione, innanzi
                ad ogni pericolo: «Sorgi, o Dio, in mio aiuto, deh! affrettati a darmi
                soccorso; siano svergognati e ricoperti d’onta i miei nemici».</p>
                <p>Nella preghiera supplichiamo Dio che, intenti, come conviensi, alla
                preghiera e all’astinenza, possiamo tener lontana da noi quella
                terribile genia dei demoni, che, giusta il verbo evangelico, si può
                appunto espellere soltanto <em>oratione et ieiunio</em>.</p>
                <p>La lezione di Geremia (XVII, 5-10) prepara la parabola evangelica del
                crapulone. Anche qui si pongono a riscontro due tipi di persone: quelle
                che si fanno il paradiso in questo mondo e pongono la loro speranza
                nella carne e nei piaceri della vita, e quelle che si appoggiano, come
                su colonna incrollabile, sul braccio del Signore; chi si appoggia alla
                carne marcirà con la carne, mentre chi spera nel Signore non sarà
                confuso giammai.</p>
                <p>Il responsorio graduale <em>Propitius</em> è quello della I lezione
                della <em>Pannuchis</em> domenicale dopo le Quattro Tempora di
                quaresima.</p>
                <p>Se il ricordo della <em>Taberna Emeritoria</em> ha suggerito oggi la
                scelta della parabola del ricco epulone, l’applicazione non poteva
                riuscire più a proposito. Il paganesimo, al pari di coloro che, al dire
                dell’Apostolo, si fanno un Dio del loro ventre, trascorre la vita
                guazzando nell’abbondanza d’ogni bene sensuale, mentre la famiglia
                cristiana, diseredata per lo più di beni temporali, se ne va lacera,
                afflitta, digiuna, e tutta curva sotto il peso della Croce.</p>
                <p>Ecco la storia della Chiesa in tutti i suoi 19 secoli e più. Essa è
                un innesto della Croce di Gesù, e non può essere che la vita cristiana
                cambii natura e sia felice secondo il mondo. Ma verrà l’ultimo giorno a
                ristabilire la giustizia conculcata. Lazzaro è portato dagli Angeli in
                seno ad Abramo, mentre il crapulone superbo viene sepolto
                nell’inferno.</p>
                <p>L’antifona offertoriale è quella della XII domenica dopo Pentecoste;
                ma il solo testo, per quanto sublime, non dice tutto e bisogna udirlo
                rivestito delle melodie della scuola Gregoriana. «Mosè stando innanzi al
                suo Dio si mise a scongiurarlo: Perché, o Signore, sei adirato verso il
                popolo tuo? Trattieni l’ira e ti ricorda di Abramo, d’Isacco, di
                Giacobbe, ai quali promettesti con giuramento che avresti concesso loro
                una terra sulla quale scorrerebbero latte e miele. E si placò lo sdegno
                del Signore che già stava per scaricarsi sul popolo suo…» Il testo
                (Exod. XXXII) è assai importante anche dal punto di vista teologico,
                giacche dimostra contro i protestanti quanto efficacemente siano
                invocati dai fedeli i meriti dei Santi, a propiziarsi in loro favore la
                divina misericordia.</p>
                <p>Il Vangelo aveva ricordato all’epulone Mosè ed i Profeti ai quali
                conviene prestar fede, senza attendere nuovi prodigi di morti che
                vengano a recarci nuove dall’inferno; ed ecco che Gregorio II trova
                graziosamente modo per introdurre il ricordo di questi antichi
                Patriarchi anche nell’offertorio.</p>
                <p>La colletta sull’oblate ha sempre di mira lo scopo del sacrificio
                stazionale, che è quello di consacrare il digiuno; onde in Roma sin da
                antico prevalse il principio che non vi fosse digiuno, se il termine poi
                non venisse santificato dall’oblazione eucaristica. Messa e digiuno sono
                come due nomi relativi. La messa indica sempre la cessazione del digiuno
                – onde durante il digiuno non si celebra il banchetto Eucaristico – ma
                non si concepisce digiuno che poi non finisca colla messa.</p>
                <p>L’odierna colletta riflette assai bene questa concezione degli
                antichi: «Pei meriti di questo sacrificio i digiuni intrapresi a tuo
                onore operino la nostra santificazione, perché interiormente si compia
                nell’anima quanto nell’esteriore esprimiamo coi riti».</p>
                <p>L’antifona <em>ad Communionem</em>, come spesso in queste messe di
                Gregorio II, è tratta dal Vangelo; però, contrariamente alle regole,
                deriva da una pericope affatto diversa da quella letta oggi nella messa.
                È un’antifona eucaristica: «Chi mangia delle mie carni e beve il mio
                sangue, rimarrà in me ed io in lui, dice il Signore» (Ioan. VI).</p>
                <p>Nella colletta dopo la Comunione preghiamo Dio che non ci faccia
                mancare la sua grazia, onde attendiamo sempre più volenterosi al divino
                servizio, e ne riportiamo quei salutari effetti che possono aspettarsi
                dall’intimo contatto di Dio.</p>
                <p>La benedizione finale sul popolo si propone di ottenere dal Signore
                che Egli accetti benignamente le suppliche dei suoi devoti; e poiché
                questi si gloriano d’essere opera delle sue mani, e d’esser governati
                dalla sua Provvidenza, questa medesima Provvidenza ripari dunque le
                deficienze della famiglia cristiana, ed integratala secondo la pienezza
                del suo significato, la conservi perennemente tale, una, santa,
                cattolica ed apostolica nella carità divina.</p>
                <p>Viene a morte il crapulone ed è sepolto nell’inferno! Quale motivo di
                terrore per quanti si beano nelle gioie della vita mondana!
                <em>Recepisti bona in vita tua</em>. Ecco la parte che la divina
                giustizia riserva ad Esaù ed a quanti, pur non demeritando la vita
                eterna a cagione delle loro colpe, attendono una qualsiasi ricompensa
                temporale delle poche virtù o del poco bene che avranno operato.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 89-92.</p>
    </footer>
</body>
</html>
