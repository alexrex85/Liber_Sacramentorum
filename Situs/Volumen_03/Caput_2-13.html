<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="feria-vi-dei-quattro-tempi-dopo-la-prima-domenica-di-quaresima">FERIA
                VI DEI QUATTRO TEMPI DOPO LA PRIMA DOMENICA DI QUARESIMA</h3>
                <p><strong>Colletta a San Marco.</strong></p>
                <p><strong>Stazione ai Santi Dodici Apostoli.</strong></p>
                <p>Un <em>Lector de Pallacine</em> viene ricordato già in un’epigrafe
                del 348, giacché il titolo edificato da papa Marco, è annoverato tra i
                primi della città. È possibile che la dedicazione all’Evangelista
                Alessandrino sia posteriore; il <em>titulus Marci</em> col tempo sarebbe
                divenuto la basilica di San Marco, come appunto il titolo di Sabina, di
                Balbina, ecc. divennero rispettivamente sacri ai Martiri loro
                omonimi.</p>
                <p>Nella basilica <em>ad balneas pallacinas</em> ebbero anticamente
                culto particolare i due celebri diaconi di Sisto II, Felicissimo ed
                Agapito, rappresentati nel mosaico dell’abside del tempo di Gregorio IV,
                nonché i due martiri persiani Abdon e Sennen, sepolti sotto l’altare
                della confessione.</p>
                <p>Oggi nell’antica liturgia romana si compiva il secondo scrutinio dei
                candidati al sacerdozio e al diaconato; perciò, dopo la stazione della
                feria IV alla basilica mariana dell’Esquilino, assai opportunamente la
                Chiesa sollecita in questo giorno la protezione di tutto il Collegio
                Apostolico, di cui i sacri ministri continuano in terra la grande
                missione.</p>
                <p>La veneranda basilica dei Santi Apostoli, edificata già da Pelagio I
                e dedicata poi da Giovanni III quale monumento votivo della liberazione
                di Roma dai Goti per opera di Narsete, custodisce sotto il suo altare le
                reliquie degli apostoli Filippo e Giacomo. Nel medio evo vi furono
                trasportati dal cimitero Aproniano sulla via Latina parecchi corpi
                santi, tra cui quello della martire Eugenia, in onore della quale vi si
                celebrava la stazione nella quarta domenica d’Avvento.</p>
                <hr />
                <p>L’antifona d’introito é tolta dal salmo 24: «Toglimi dalle angoscie,
                vedi la mia miseria e il mio travaglio e perdona le mie colpe».</p>
                <p>La colletta è la seguente: «Sii, o Signore, propizio al tuo popolo, e
                mentre lo rendi a te devoto, tu lo conforta col tuo soccorso».</p>
                <p>Per gli antichi, specialmente quando, come ai tempi di Tertulliano,
                <em>Christiani non nascuntur, sed fiunt</em>, ed il battesimo era
                ricevuto in età adulta, esso doveva determinare i catecumeni ad una
                perfetta conversione del cuore. Perciò la liturgia quaresimale,
                soprattutto in questi primi giorni, insiste tanto sulla riforma della
                vita. La lezione d’oggi è la continuazione di quella di ieri (Ezech.
                XVIII, 20-28). Le opere e la responsabilità sono strettamente personali,
                né Dio riguarda i meriti della stirpe. – Ed ecco già adombrata
                l’universalità del Nuovo Testamento, a differenza dell’Antico, di
                carattere nazionale. – Però, quegli che col suo libero arbitrio si
                allontana da Dio, trasgredendo la sua santa legge, può ritornare sui
                suoi passi, rifare il cammino al contrario, per ritornare al Signore,
                pentito e penitente.</p>
                <p>Il responsorio deriva dal salmo 85: «Salva, o Iahvè, il tuo servo che
                in te confida; presta orecchio, o Signore, alla mia prece».</p>
                <p>La piscina di Betseda di cui parla il santo Vangelo (Giov. V, vers.
                1-15) simboleggia oggi il fonte battesimale pei catecumeni, e il Cuore
                adorabile di Gesù per tutti i fedeli, i quali attraverso il costato
                trafitto del Redentore, ritrovano un oceano di compassione e d’amore. I
                Santi Padri nei cinque portici della probatica vedono simboleggiate le
                cinque piaghe del divin Crocifisso, delle quali diceva sant’Agostino:
                <em>Vulnera tua, merita mea</em>. Il paralitico da trentotto anni
                versava in quello stato, senza trovare un’anima benevola che lo
                deponesse nella piscina quando l’angelo ne agitava le acque, sia perché
                l’aiuto delle creature é manchevole, mentre esse, o non possono, o non
                vogliono soccorrerci; sia ancora, perché la piscina probatica
                simboleggiava la grazia, la quale eccede la potenza e l’esigenza
                dell’uomo, e solo ci può essere compartita da Colui, che nelle Scritture
                s’intitola appunto <em>Vir oriens, Vir, Filius hominis</em> l’uomo per
                eccellenza.</p>
                <p>L’antifona offertoriale deriva dal salmo 102: «Benedici Iahvé, anima
                mia, né obliare mai le sue ricompense; egli rinnoverà, al pari d’aquila,
                la tua giovinezza».</p>
                <p>La colletta sulle oblate è la seguente: «Accogli, o Signore,
                l’offerta che accompagna il divino servizio, e ti degna
                misericordiosamente di santificare i tuoi doni». Il concetto romano
                dell’orazione sulle oblate ci è rivelato da papa Innocenzo, quando
                scrive a Decenzio di Gubbio: <em>Oblationes sunt commendandae</em>; non
                già che la transustanziazione eucaristica abbia bisogno d’altre
                preghiere intercessione del sacerdote, – giacché i Sacramenti derivano
                il loro valore dall’istituzione divina – ma affinché il sacrificio
                riesca gradito e accetto anche quanto al ministro e ai fedeli che lo
                offrono, onde torni proficuo alla loro comune salute.</p>
                <p>L’antifona per la Comunione è tratta dal salmo 6: «Arrossiscano e si
                perturbino i miei avversari, siano tosto respinti indietro e
                svergognati». – Le imprecazioni e i castighi che il Salmista assai
                spesso minaccia nelle Sacre Scritture, o riguardano l’impenitenza finale
                dei nemici del Cristo nell’estremo giudizio, o hanno un semplice
                carattere penale onde stimolarne la conversione.</p>
                <p>La colletta eucaristica è come nella domenica fra l’ottava di
                Natale.</p>
                <p>La, preghiera sul popolo prima di congedarlo, implora dal Signore il
                lume interiore che rischiari le tenebre del cuore e dell’ anima nostra,
                e ci discopra chi siamo noi, e chi è Iddio a nostro riguardo.
                <em>Noverim te, noverim me</em> come supplicava il grande Agostino.</p>
                <p>Ecco il gran guadagno a riporre la nostra fiducia nelle creature!
                Dopo un’attesa ansiosa di trentotto anni, bisogna pur alla fine
                confessare di non aver trovato alcuno che voglia e possa soccorrerci.
                <em>Hominem non habeo.</em> Quando si dissiperà anche per noi
                quell’incantesimo che ci lega alle cose di quaggiù? Quando ci
                persuaderemo col celebre cancelliere parigino Gersone, che <em>omnis
                copia quae Deus tuus non est, tibi inopiae est?</em></p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 72-74.</p>    
    </footer>
</body>
</html>
