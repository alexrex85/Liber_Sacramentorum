<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Introduzione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>INTRODUZIONE</h2>
    </header>

    <main>
        <section>
            <h3 id="capitolo-i.-la-liturgia-quaresimale-a-roma.">Capitolo I. — La
            liturgia quaresimale a Roma.</h3>
            <p>Come la vigilia domenicale in attesa della Parusia del divin Giudice
            contribuì assai per tempo a sostituire la domenica cristiana al vecchio
            sabato della Sinagoga, così i due digiuni settimanali del mercoledì e
            del venerdì furono considerati sin dai tempi apostolici come i primi
            capisaldi della settimana liturgica. Ne troviamo i primi accenni nella
            dottrina dei dodici Apostoli, nel <em>Pastore</em> di Erma, e in
            Tertulliano, giusta il quale, la <em>statio</em> importava una levata
            mattiniera, colla triplice eucologia di terza, sesta e nona, seguita in
            sul tramonto dall’offerta eucaristica.</p>
            <p>Erma ci attesta che fin dai suoi tempi tale osservanza, con vocabolo
            militare, veniva chiamata <em>statio</em>; però, come rileviamo da
            Tertulliano, questo montar la guardia del gregge cristiano aveva il
            carattere d’una devozione puramente libera, tanto che diede origine alle
            dispute tra i Montanisti ed i Cattolici, pretendendo i primi che tali
            digiuni fossero obbligatori e si dovessero protrarre sino al tramonto
            del sole, sostenendo invece gli altri che potessero terminare a nona
            dopo l’offerta del Sacrificio, e che nessuno vi venisse necessariamente
            astretto.</p>
            <p>Un’osservanza preparatoria alla Pasqua, prima ancora che dai canoni
            conciliari, dové nascere dal senso stesso e dal genio soprannaturale del
            Cristianesimo. Infatti, non si può spiegare diversamente la differente
            disciplina delle varie Chiese su questo punto; così che mentre da
            principio ad Alessandria, a Roma e nelle Gallie il digiuno non durava
            che una settimana, altre Chiese si limitavano a consacrare all’astinenza
            solo i due ultimi giorni della Settimana Santa, dalla Cena dei Signore
            il giovedì santo, al mattino di Pasqua, precisamente come leggesi abbia
            fatto l’apostolo san Giacomo il giusto.</p>
            <p>Ignoriamo le cagioni che nel III secolo determinarono Roma a
            prolungare il digiuno per tre settimane; ma fu certo l’esempio del
            Salvatore che digiunò 40 giorni nel deserto quello che influì sui Padri
            di Nicea, perché la quaresima pasquale da loro sancita comprendesse
            appunto 40 giorni. Dopo questo tempo i Santi Padri, d’accordo con la
            legislazione civile di Bisanzio, non fanno che inculcare l’osservanza,
            determinare i riti, spiegare i motivi e i vantaggi di questa quarantena
            di penitenza, così che fino a secoli a noi più vicini, la santa
            quaresima era considerata come il fulcro della disciplina cattolica, la
            «tregua di Dio», in cui tutta la società cristiana, messo da parte ogni
            altro negozio, chiusi i tribunali e i teatri, colla penitenza e
            coll’istruzione liturgica si rifaceva a nuovo, accumulando novelle
            energie per risorgere a vita santa col Cristo risorto e trionfante.</p>
            <p>Gli Orientali, considerando come festivi e quindi esenti dal digiuno
            tutti i sabati e le domeniche, ad eccezione dei sabato santo, venivano a
            sottrarre alla quaresima troppi digiuni, perché non ne dessero una
            specie di compenso, anticipando l’astinenza pasquale di alcune
            settimane. A Gerusalemme, la quaresima cominciava otto settimane prima
            di Pasqua, rito che in parte fu imitato anche dai Latini, quando essi
            pure, a compiere i quattro giorni che mancavano presso di loro ai 36 di
            digiuno quaresimale, cominciarono a digiunare fin dal mercoledì della
            settimana di quinquagesima, nel giorno intitolato poi dalle Ceneri dei
            pubblici penitenti.</p>
            <p>La primissima idea d’un tempo di penitenza in preparazione alla
            Pasqua, sembra che sia sorta in vista soprattutto dei catecumeni, i
            quali col digiuno e colla preghiera, si preparavano a ricevere il
            battesimo nella notte precedente la Pasqua. Questo concetto del
            <em>Baptismum poenitentiae</em> informa ancor oggi buon tratto della
            liturgia quaresimale, così che il miglior mezzo per risuscitare in noi
            la grazia del nostro battesimo e per rieccitarci ad adempierne gli
            obblighi, sarà pur sempre quello di seguire passo passo la Chiesa nel
            corso di queste istruzioni contenute nel Messale. Diversamente da
            Gerusalemme, ove in segno di penitenza e di lutto, durante la settimana
            quaresimale non si celebrava il divin Sacrificio, Roma non considerò
            come aliturgici<a href="#fn1" class="footnote-ref" id="fnref1"
            role="doc-noteref"><sup>1</sup></a> che i soli due ultimi giorni di
            quaresima; tutti gli altri avevano i loro riti particolari, le loro
            processioni, i propri canti, cosicché, in armonia col carattere delle
            anafore eucaristiche latine<a href="#fn2" class="footnote-ref"
            id="fnref2" role="doc-noteref"><sup>2</sup></a>, sembra che gli
            Occidentali, e Roma soprattutto, collo splendore della liturgia
            quaresimale abbiano voluto ubbidire fedelmente al comando del Salvatore,
            che ci esorta a dissimulare con modi festevoli il rigore della nostra
            penitenza.</p>
            <p>Da gran tempo le <em>ieiuniorum veneranda solemnia</em> cominciano
            col mercoledì delle Ceneri; ma nella liturgia romana ancor oggi si
            possono distinguere attraverso diverse stratificazioni varie formole
            iniziali della santa quaresima, che in diversi tempi si sovrapposero le
            une alle altre. Dopo il sacrificio <em>quadragesimalis initii</em> nella
            prima domenica di quaresima, è assai importante il significato
            dell’antica solennità romana della <em>dominica mediante</em> (<em>die
            festo</em>), o mediana, tre settimane innanzi alla Pasqua. Il Papa
            percorreva il tratto che divide la basilica stazionale Sessoriana dal
            Laterano cingendo il capo col <em>regnum</em><a href="#fn3"
            class="footnote-ref" id="fnref3" role="doc-noteref"><sup>3</sup></a>,
            come nelle più grandi solennità, e teneva in mano una rosa d’oro
            cosparsa di balsamo, che poi donava al Prefetto della Città.</p>
            <p>A tempo di san Gregorio, il vero digiuno pasquale cominciava il primo
            lunedì di quaresima, come tuttavia si rileva dalla <em>Secreta</em>
            della <em>Domenica I di quaresima</em> che ricorda appunto il
            <em>Sacrificium quadragesimalis initii</em>, gli inizi cioè del sacro
            digiuno. Anche il <em>cursus</em><a href="#fn4" class="footnote-ref"
            id="fnref4" role="doc-noteref"><sup>4</sup></a> dell’ufficio divino, gli
            inni, i versetti, i responsori, non conoscono alcuna variazione durante
            tutta la settimana di quinquagesima. Di più; lo stesso santo Pontefice
            in un’Omilia sul Vangelo pronunciata nella I domenica in quadragesima ci
            attesta, che da questo giorno sino alle gioie della festa pasquale
            corrono bensì sei settimane; ma perché di questi 42 giorni di penitenza
            si sottraggono al digiuno le 6 domeniche, così in realtà non restano che
            soli 36 consacrati alla penitenza rigorosa. Egli punto non contava i
            quattro digiuni della settimana di quinquagesima.</p>
            <p>Oltre il giovedì, in cui a Roma si ometteva la messa stazionale,
            anche la domenica dopo la grande Vigilia notturna del sabato dei Quattro
            Tempi era considerata come giorno di «vacanza» (<em>Dominica
            vacat</em>). La cagione si era che la messa veniva celebrata allo
            spuntar dell’alba, al termine dell’ufficio vigiliare.</p>
            <p>Però, sotto Gregorio II (715-31) vennero istituite le stazioni dei
            giovedì di quaresima, racimolandone gli elementi salmodici qua e là
            nell’Antifonario. In seguito, specialmente fuori di Roma ove non si
            celebravano le solenni Vigilie papali, anche la seconda domenica di
            quaresima ebbe l’onore della propria messa stazionale. Così l’ufficio
            quaresimale fu al completo.</p>
            <p>Una circostanza importantissima dell’antico rito quaresimale era
            l’uso di non prender né cibo né bevanda prima del tramonto del sole.
            Durante il giorno il popolo e il clero attendevano alle consuete
            occupazioni; ma quando nel foro la meridiana segnava l’ora di nona, da
            ogni parte della città era un accorrere frettoloso di fedeli verso la
            chiesa stazionale, ove assai spesso interveniva anche il Papa ad offrire
            il divin Sacrificio. Ordinariamente, la processione stazionale muoveva
            da un’altra basilica vicina, ove il popolo, man mano che giungeva,
            attendeva l’arrivo del Pontefice e dei suoi alti ufficiali del palazzo
            Lateranense, che recavano i vessilli e le suppellettili preziose pel
            divin Sacrificio.</p>
            <p>Appena il celebrante aveva terminata la colletta, al canto devoto
            della litania il corteo muoveva verso la chiesa stazionale, ove il santo
            Sacrificio terminava quando già il sole volgeva al tramonto. Era come
            un’offerta vespertina di tutta la famiglia cristiana al termine di una
            giornata operosa, santificata dalla preghiera, dalla mortificazione e
            dal lavoro.</p>
            <p>Gli <em>Ordines Romani</em><a href="#fn5" class="footnote-ref"
            id="fnref5" role="doc-noteref"><sup>5</sup></a> così descrivono il rito
            della <em>feria IV cinerum</em>. Dopo nona, il popolo e il clero si
            raccoglievano nella basilica di sant’Anastasia, alle radici del
            Palatino, ove il Pontefice, circondato dai diaconi, saliva all’altare e
            cantava una preghiera. In seguito, verso il X secolo, l’antico rito
            dello Ceneri imposte già ai pubblici penitenti andò sempre più
            popolarizzandosi, onde l’<em>Ordo Romanus XI</em> finì per estenderne la
            prescrizione indistintamente a tutti i fedeli. Terminata questa mesta
            cerimonia, un suddiacono inalberava la preziosa croce stazionale,<a
            href="#fn6" class="footnote-ref" id="fnref6"
            role="doc-noteref"><sup>6</sup></a> e ordinati tutti in processione, al
            canto delle litanie e di antifone adatte alla circostanza, salivano sul
            colle Aventino, alla basilica di Santa Sabina, ove si celebrava la
            messa. Giusta il medesimo consuetudinario romano, il Pontefice e i
            diaconi compievano la strada a piedi nudi, rito abbastanza frequente
            nella liturgia penitenziale di Roma medievale.</p>
            <p>La messa non aveva il <em>Kyrie</em> o la litania, giacché suppliva
            quella che era stata recitata per via; però si ripeteva l’introito e si
            compivano tutte le altre cerimonie consuete della messa papale. Prima
            della Comunione un suddiacono regionario annunziava al popolo:
            <em>crastina die veniente, statio erit in ecclesia sancii Georgii
            martyris ad Velum aureum</em>. E la <em>schola</em> rispondeva: <em>Deo
            gratias</em>. Quindi, dopo la Comunione e la colletta <em>super
            populum</em>, che suppliva allora la benedizione finale, i fedeli
            venivano licenziati (<em>ite, missa est</em>), e il clero si ritirava
            alle proprie case.</p>
            <p>Non si dice parola del Vespero, perché nell’alto medio evo in Roma,
            tranne i dì più solenni, esso veniva celebrato esclusivamente nei
            monasteri. Quando poi il Papa non interveniva alla festa stazionale, si
            recava da lui un accolito e gli recava per devozione un po’ di bambagia
            intinta nell’olio delle lampade del Santuario. Diceva dapprima:
            <em>Iube, domne, benedicere</em>; ed impetrata la benedizione
            proseguiva: <em>Hodie fuit statio ad sanctam Sabinam, quae salutat
            te</em>. Il Papa rispondeva: <em>Deo gratias</em>, e baciato
            riverentemente quel batuffolo di bambagia, lo consegnava al cubiculario
            perché lo custodisse diligentemente, onde riempirne poi dopo morte il
            suo cuscino funebre.</p>
            <p>Non si riesce a scoprire esattamente con qual criterio siano state
            prescelte per la santa quaresima le chiese stazionali. Da questa lista
            sono sempre escluse le basiliche cimiteriali dei Martiri, il che ci
            sembra che riveli un ordinamento posteriore al V secolo, quando cioè a
            cagione della poca sicurezza che offriva allora la desolata campagna
            romana, la devozione popolare verso i cimiteri suburbani venne alquanto
            a raffreddarsi. Si fa appena eccezione per le grandi basiliche
            Apostoliche e pel sepolcro di San Lorenzo, che nelle maggiori ricorrenze
            dell’anno, durante cioè la preparazione alla quaresima, nella settimana
            pasquale e nel triduo che segue la Pentecoste, dovevano costituire quasi
            la mèta necessaria delle pie escursioni dei fedeli e dei neofiti fuori
            delle mura urbano. Specialmente dopo il battesimo amministrato in
            Laterano nella vigilia solenne di Pasqua, sembrava un dovere che
            l’intera Chiesa, clero e popolo, accompagnasse ufficialmente i neofiti a
            questi insigni santuari, e quasi li presentasse ai tre grandi Patroni di
            Roma, Pietro, Paolo e l’arcidiacono Lorenzo.</p>
            <p>Anche i giorni consacrati ai digiuni dei Quattro Tempi hanno le loro
            particolari stazioni: il mercoledì alla basilica Liberiana, il venerdì
            all’<em>Apostoleion</em> di papa Pelagio, e nella notte del sabato a San
            Pietro, ove si celebravano pure le Ordinazioni.</p>
            <p>I sacri Ordini venivano però conferiti in un oratorio attiguo alla
            basilica Vaticana, nell’interno cioè del monastero di San Martino,
            giacché era considerato come esclusivo privilegio del Papa quello
            d’essere consacrato sulla tomba stessa dell’Apostolo.</p>
            <p>Nella liturgia romana, la stazione assume spesso il carattere d’una
            vera festa in onore del Santo titolare della Chiesa in cui si raccoglie
            la sinassi; il che nell’odierno Messale apparisce assai bene la domenica
            di sessagesima quand’è stazione nella basilica di San Paolo, e il
            giovedì avanti la domenica <em>in mediana</em>, quando la messa si
            celebra nella chiesa dei martiri Cosma e Damiano.</p>
            <p>Delle preoccupazioni agiografiche locali hanno influito più o meno
            sulla scelta dei lezionario quaresimale, tanto che un esame accurato di
            queste pericopi scritturali assegnate dal Messale Romano ci rivela mille
            particolari storici di grande valore. Così, la messa del giovedì dopo le
            Ceneri nella chiesa di San Giorgio in Velabro, col racconto evangelico
            del Centurione di Cafarnao, intende di alludere a san Giorgio, che dalla
            tradizione ci è appunto rappresentato come un valente uomo d’armi. Il dì
            appresso, la messa stazionale è nella chiesa di Patmmachio, attigua allo
            <em>Xenodochium</em> dei Valerii sul Celio; infatti, le lezioni
            scritturali che vi si recitano, insegnano il vero modo di compiere
            l’elemosina, cioè con coscienza pura ed animo retto. Il lunedì seguente
            la stazione si raccoglie sull’Esquilino, nella basilica <em>ad
            Vincula</em>. S’impone quindi il ricordo del <em>Pastor Ecclesiae</em>,
            il quale perciò suggerirà la scelta della classica descrizione del buon
            Pastore tratta dal libro di Ezechiele. Il mercoledì seguente, la festa
            stazionale sarà nella basilica Liberiana, e la liturgia assai
            delicatamente troverà un bel modo di insinuare le lodi della Santa
            Vergine nella stessa lettura evangelica.</p>
            <p>Si potrebbero moltiplicare questi esempi, insistendo sull’importanza
            di questo colorito locale che domina tutta l’antica liturgia romana, e
            le conferisce quel carattere eminentemente popolare, quella varietà,
            quella viva tinta di attualità, quella delicatezza infine di sentimenti,
            che penetra cosi profondamente negli animi. Perciò, se si vuol gustare
            la squisita bellezza religiosa ed estetica del patrimonio liturgico
            romano, non si può interamente trascurare l’ambiente esterno in cui
            nacque e si svolse, per non dir poi nulla delle condizioni interne
            dell’animo, che esiggono una fede viva ed operosa, senza di che
            <em>animalis homo non percipit ea quae spiritus sunt</em><a href="#fn7"
            class="footnote-ref" id="fnref7"
            role="doc-noteref"><sup>7</sup></a>.</p>
            <p>Ma, oltre al culto dei Santi nelle loro chiese stazionali, un’altra
            grande idea domina tutta la liturgia quaresimale della Chiesa Romana;
            l’istituzione della quaresima aveva avuto come un primo impulso dalla
            preparazione dei catecumeni al Battesimo, e questo grandioso concetto
            della resurrezione dell’umanità per mezzo del Cristo che risorge da
            morte, non poteva non influire potentemente sulla liturgia di questo
            sacro tempo.</p>
            <p>Al principio di quaresima, o nella settimana <em>in mediana</em><a
            href="#fn8" class="footnote-ref" id="fnref8"
            role="doc-noteref"><sup>8</sup></a>, i catecumeni meglio disposti ed
            istruiti, davano il nome al Vescovo, onde essere ammessi al Battesimo.
            <em>Ecce Pascha est</em>, ripeteva sant’Agostino, <em>da nomen ad
            Baptismum</em>. Registrati quindi i nomi, il mercoledì seguente si
            celebrava la stazione nella vasta basilica di San Paolo, ove sì
            compivano i grandi scrutini. Ancor oggi la liturgia di quel giorno è
            dominata dal concetto del battesimo, e come tipo appunto di verace
            conversione, la Chiesa Romana addita ai nuovi proseliti l’Apostolo delle
            Genti, che trascorse i tre giorni del suo catecumenato nella preghiera e
            nel digiuno. Perciò la scelta della lezione evangelica del cieco nato,
            oltre al significato spirituale della colpa originale colla quale tutti
            gli uomini nascono ciechi al lume della Fede, contiene una delicata
            allusione alla cecità materiale dell’Apostolo, da cui fu guarito
            nell’istante del suo battesimo.</p>
            <p>La cerimonia cominciava verso terza; un accolito faceva l’appello
            nominale dei catecumeni, disponendoli in fila, i maschi a destra, le
            fanciulle a sinistra. Passava quindi un sacerdote, ed imposte sul loro
            capi le mani, recitava una formola d’esorcismo, ponendo sui loro labbro
            del sale benedetto. Ritirati quindi i catecumeni, incominciava la messa;
            però, dopo la prima colletta erano di nuovo richiamati, e all’invito del
            diacono recitavano genuflessi alcune preghiere. Diceva quindi il levita
            ai padrini e alle madrine: <em>Signate illos</em>, e questi imprimevano
            loro un segno di croce in fronte. Seguivano tre accoliti con altre
            imposizioni di mani, segni di croce ed esorcismi; poscia il diacono
            esclamava: <em>Catechumeni recedant; si quis catechumenus est, recedat;
            omnes catechumeni exeant foras</em>, e i catecumeni si ritiravano.
            All’offertorio i padrini e le madrine presentavano al Papa le oblazioni
            anche per i loro futuri figliocci, i cui nomi erano pubblicamente letti
            durante il Canone. Dopo la Comunione, il Papa faceva avvertire al popolo
            il giorno del secondo scrutinio, che si iniziava cogli stessi riti del
            primo.</p>
            <p>Seguiva una seconda cerimonia che a Roma aveva però un nome speciale:
            <em>in aurium aperitione</em>, giacché in quel giorno le orecchie dei
            catecumeni si aprivano per la prima volta ad ascoltare pubblicamente la
            lettura dei santi Vangeli.</p>
            <p>Dopo il canto del graduale, comparivano quattro diaconi coi volumi
            dei Vangeli, che deponevano sui quattro lati della sacra mensa. Il Papa
            teneva allora un’omilia sul carattere e sull’importanza della Legge
            Evangelica ; quindi un diacono leggeva i primi versi del Vangelo di San
            Matteo e consegnava poscia il libro a nun suddiacono, che, ravvoltolo
            riverentemente in un velo, lo riponeva nel sacrario.</p>
            <p>Il Pontefice successivamente commentava i primi versicoli dei quattro
            Vangeli, giusta l’ordine col quale venivano letti dai diaconi; indi
            spiegava il Simbolo della Fede, ignoto fino allora ai nuovi aspiranti.
            Finito il discorso, gli si presentava un accolito tenendo in braccio uno
            dei bambini greci, numerosissimi in Roma durante il periodo bizantino.
            Chiedeva il Pontefice: <em>Qua lingua confitentur Dominum nostrum Iesum
            Christum?</em> – <em>Graece.</em> – <em>Annuntia fidem illorum.</em> – E
            l’accolito cantava: πιστεύω εἰς ἕνα…; a nome dei fanciulli bizantini,
            figli degli alti impiegati imperiali. Un altro accolito compieva la
            stessa cerimonia per i fanciulli latini; quindi il Papa, dopo un breve
            esordio, insegnava ai catecumeni l’orazione domenicale.</p>
            <p>A Roma gli scrutini dapprima erano tre, indi giunsero sino a sette,
            riservando l’ultimo alla mattina stessa del sabato santo quando non si
            celebrava alcun altro ufficio. Passava allora un sacerdote e, segnate
            nuovamente le fronti di ciascuno degli aspiranti col segno di croce,
            imponeva loro le mani proferendo una formola di esorcismo; toccava indi
            le loro orecchie e il labbro superiore col dito inumidito di saliva:
            <em>Ephpheta, quod est adaperire, in odorem suavitatis</em>, e imposte
            nuovamente le mani, faceva recitare il <em>Credo</em> – <em>Redditio
            symboli</em>. – Dopo un’ultima preghiera recitata in comune, gli
            aspiranti venivano finalmente licenziati, per attendere ansiosi il
            tramonto del sole, quando appunto cominciava la solenne vigilia
            pasquale, l’unica che sin dal terzo secolo fosse obbligatoria per tutto
            il popolo cristiano.</p>
            <p>Dopo la lettura degli squarci più belli della Bibbia, in cui si
            prelude al trionfo definitivo del popolo cristiano mercè la grazia del
            santo Battesimo, il Papa accompagnato da alquanti preti, diaconi e
            ministri inferiori, si conduceva processionalmente al magnifico
            battistero Lateranense, lasciando in chiesa il resto del clero e del
            popolo a cantare replicatamente le litanie dei Santi.</p>
            <p>Dapprima si benediva il fonte battesimale le cui onde venivano
            cosparse di crisma profumato; indi il Papa conferiva il battesimo ad
            alcuni catecumeni, e frattanto che i preti, i diaconi e gli accoliti
            discesi a piè scalzi nella sacra vasca compivano sugli altri il sacro
            rito, egli entrava nel <em>consignatorium</em> e col crisma confermava i
            nuovi fedeli, man mano che gli venivano presentati.</p>
            <p>Il sole nascente indorava già la sommità dei colli Albani che si
            designano maestosi sullo sfondo della piazza Lateranense, quando la
            processione dei neofiti biancovestiti, seguita dai loro padrini e dal
            Papa, rientrava in chiesa a celebrare il Sacrificio Eucaristico
            Pasquale, in cui per la prima volta ricevevano la santa Comunione. Quali
            dolci emozioni! tutto per essi era nuovo, tutto rappresentava
            magnificenza ed esuberanza di redenzione: la celeste dottrina, i santi
            Sacramenti, la divina liturgia delia Chiesa, che in quel giorno doveva
            davvero apparire ai nuovi fedeli, come la vide Erma, sotto forma di una
            splen-dida matrona, tutta radiante di fulgore e di eterna
            giovinezza.</p>
            <p>La solennità battesimale a Roma si prolungava per un’intera
            settimana. Ogni giorno dopo il vespero la processione riconduceva ì
            candidi neofiti al battistero, fino alla seguente domenica, quando, al
            deporsi delle vesti candide, si celebrava la stazione nella chiesa
            suburbana del quattordicenne martire Pancrazio, colui che la liturgia
            additava appunto siccome un modello ad imitarsi dalle giovani reclute
            della milizia cristiana. La messa in quel giorno, che ancor oggi
            denominasi <em>in Albis</em> dal candore delle stole battesimali che
            dovevano deporsi, sembra appunto ispirata a quel sublime entusiasmo e a
            quella gioia che è propria del vigore giovanile – <em>quasi modo geniti
            infantes</em> –, e doveva certo ricolmare i neofiti delle più liete
            speranze e delle più dolci promesse di grazia e di benedizioni.</p>
            <p>Tale a sommi tratti è la splendida liturgia stazionale della Chiesa
            Romana, in cui cioè questa divina madre e maestra dei popoli cristiani
            rivela un genio affatto speciale, per educare a santità e tradurre negli
            animi dei fedeli mediante le sue processioni, i riti e le sacre
            salmodie, una catechesi altrettanto sublime quanto fruttuosa.</p>
            <p>Quel che oggi fanno i quadri plastici e i catechismi illustrati,
            altra volta lo compiva direttamente, quand’era compresa dal popolo, la
            stessa sacra liturgia: e l’insegnamento allora non era meno profondo,
            tanto che, innanzi ai tribunali pagani improvvisava quegli ispirati
            apologisti della nostra fede che sono i Martiri. Questa primitiva
            catechesi dai caratteri prevalentemente liturgici rimaneva fermamente
            impressa nelle menti, facendo sì che la dottrina cristiana fosse non
            solo compresa e creduta, ma, quel ch’è più, tradotta, a dir cosi, in
            atto nella vita stessa del popolo fedele.</p>
            <p>Fu Gregorio I, il grande restauratore dello spirito cristiano per
            mezzo sopratutto della liturgia, quello che riordinò in Roma l’antica
            ufficiatura stazionale. Le storie, infatti, ce lo descrivono a capo del
            gregge cristiano, che si conduceva in processione a questo o a quel
            santuario dei Martiri, onde pascere i fedeli coll’esempio, colla viva
            parola e coi santi Sacramenti.</p>
            <p>Certo, anche prescindendo, se fosse possibile, dall’efficacia
            soprannaturale di questi riti e di queste preghiere presentate a Dio
            collettivamente da un intero popolo, non doveva esservi nulla di più
            bello e di più commovente, quanto il vedere quelle migliaia di fedeli di
            ogni età e condizione, operai, patrizi, monaci ed alto clero che, dopo
            le fatiche della giornata, ritrovano il conforto dello spirito assetato
            di Dio e del cielo, nella festa stazionale, ove l’unità ecclesiastica
            d’un solo gregge e d’un solo pastore era visibilmente affermata
            dall’unica mensa, dall’unico pane e dal medesimo calice eucaristico,
            offerto a Dio a nome di tutti dal supremo pastore.</p>
            <p>Oggi le mutate condizioni della vita sociale hanno fatto sì, che
            anche la Chiesa abbia dovuto introdurre alcune modificazioni di minor
            conto nei suoi riti. La disciplina del catecumenato è andata da lungo
            tempo in disuso; ma non per questo si può dire che la liturgia
            quaresimale abbia perduto il suo carattere di viva attualità, giacché
            anche ai dì nostri le anime che fuori del seno della Chiesa Cattolica
            attendono l’ora della divina misericordia, sono tutt’altro che poche, ed
            è dovere della Chiesa d’anticipare colle preghiere la loro conversione.
            – <em>Oremus et pro catechumenis nostris</em> – come ci fa dire la
            Chiesa il venerdì santo.</p>
            <p>La quaresima inoltre è il tempo della penitenza, dell’emenda dei
            costumi e della preparazione alla solennità Pasquale, e queste
            condizioni dell’ascesi cristiana trascendono universalmente i secoli, e
            s’impongono anche oggi a tutti i fedeli.</p>
            <p>Le sante gioie di Pasqua allora saranno più vive e inonderanno più
            intimamente il cuore del cristiano, quando questo, già mortificato dalla
            penitenza, si sarà reso degno di vivere una vita tutta santa, unicamente
            per Dio, ad esempio di Gesù risorto, di cui scrive l’Apostolo: éMortuus
            est semel, quod autem vivìt, vivit Deo*.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>Giorni, cioè, in cui non si offre il divin Sacrificio.<a
            href="#fnref1" class="footnote-back" role="doc-backlink">↩︎</a></p></li>
            <li id="fn2"><p>È il nome dato in antico dagli Orientali a quella
            preghiera che oggi ha titolo: <em>Canon Missae</em>.<a href="#fnref2"
            class="footnote-back" role="doc-backlink">↩︎</a></p></li>
            <li id="fn3"><p>Così chiamavasi altre volte la tiara pontificia, quando
            era cinta da una sola corona. Il <em>triregnum</em> dàta agli ultimi
            tempi del medio evo.<a href="#fnref3" class="footnote-back"
            role="doc-backlink">↩︎</a></p></li>
            <li id="fn4"><p>Cioè l’ordinamento, la disposizione.<a href="#fnref4"
            class="footnote-back" role="doc-backlink">↩︎</a></p></li>
            <li id="fn5"><p>ormano quasi una collezione di statuti cerimoniali,
            mediante i quali possiamo seguire passo passo tutto lo svolgimento della
            Liturgia papale in Roma, dal secolo VI al XVI.<a href="#fnref5"
            class="footnote-back" role="doc-backlink">↩︎</a></p></li>
            <li id="fn6"><p>Era così chiamata, perché veniva appunto inalberata
            durante le processioni stazionali.<a href="#fnref6"
            class="footnote-back" role="doc-backlink">↩︎</a></p></li>
            <li id="fn7"><p>I <em>Cor.</em>, II, 14.<a href="#fnref7"
            class="footnote-back" role="doc-backlink">↩︎</a></p></li>
            <li id="fn8"><p>Corrisponde alla IV settimana di quaresima.<a
            href="#fnref8" class="footnote-back" role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 1-10.</p>
    </footer>
</body>
</html>
