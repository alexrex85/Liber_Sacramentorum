<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Passione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-di-passione-o-in-mediana">DOMENICA DI PASSIONE O «IN
                MEDIANA»</h3>
                <p><strong>Stazione a San Pietro.</strong></p>
                <p>L’odierna stazione Vaticana è come l’ultimo ricordo della
                <em>Pannuchis</em> vigiliare che a tempo di Papa Gelasio celebravasi
                questa notte presso la tomba del Principe degli Apostoli, prima di
                procedere alle sacre Ordinazioni dei presbiteri e dei diaconi
                romani.</p>
                <p>Oggi incomincia altresì la quindicina d’immediata preparazione alla
                solennità pasquale, che nel terzo secolo importava il digiuno di una
                dozzina di giorni prima dell’alba di Pasqua. Nella sacra liturgia, e
                specialmente nel Breviario, ci è dato di distinguere ancora il ciclo
                speciale che viene a formare questo sacro tempo di Passione. Mentre
                durante la quaresima – d’origine, come dicemmo, alquanto posteriore – la
                Chiesa è preoccupata dell’istruzione dei catecumeni e della preparazione
                dei penitenti alla solenne riconciliazione che seguiva il giovedì santo,
                nella quindicina di Passione tutto questo passa come in seconda linea.
                Un sol concetto primeggia e domina in queste due settimane, nel Messale
                e nel Breviario: è il Giusto che sente come si va tramando contro di lui
                la più spietata persecuzione; Egli è innocente, ma l’odio degli
                avversari lo ha isolato da qualsiasi difensore; si rivolge quindi
                continuamente al Padre celeste, lo prende a testimone della propria
                innocenza, e lo scongiura che non l’abbandoni nel giorno della
                prova.</p>
                <p>Il ciclo liturgico della Passione incomincia colla messa in Vaticano,
                sul colle cioè dove Nerone altra volta aveva eretta la croce del primo
                Vicario di Cristo, e dove Simmaco aveva costruito in onore del vessillo
                trionfale di Redenzione un oratorio denominato <em>Sancta
                Hierusalem</em>, come quello Sessoriano. È da quell’oratorio presso San
                Pietro che sono penetrati nella liturgia i versi:</p>
                <blockquote>
                <p><em>Salva nos, Christe Salvator, per virtutem Crucis,<br />
                Qui salvasti Petrum in mare, miserere nobis.</em></p>
                </blockquote>
                <p>La messa di questa domenica è tutta dominata dal ricordo del
                sacrificio del Golgota, ed è tra le più ricche di sentimento e le più
                belle dell’Antifonario Romano. Durante questa quindicina in cui la
                liturgia rappresenta in modo così drammatico l’odio del Sanhedrin che va
                accumulandosi sempre più contro il Cristo, gli antichi Ordini Romani
                prescrivono che si taccia dopo la salmodia così antifonica che
                responsoriale la dossologia finale. Si omette pure al principio della
                messa il salmo <em>Iudica</em>, ma quest’uso non è molto antico, né ha
                uno speciale significato, giacché le preghiere che ora il sacerdote
                recita ai piedi dell’altare prima di cominciare l’introito vennero
                introducondosi la prima volta nei paesi franchi verso il secolo VIII.
                Siccome oggi il salmo 42 viene cantato all’introito, perciò si ometteva
                prima della confessione innanzi di ascendere l’ara del sacrificio.</p>
                <hr />
                <p>Nell’introito tratto dal salmo 42 è Cristo che contro la sentenza di
                morte che stanno tramando contro di lui i suoi nemici, gente
                prevaricatrice e piena di frode, s’appella al giudizio del Padre, perché
                faccia ragione di loro il giorno della sua resurrezione. È questo
                appunto il giorno in cui si rivela quella luce e quella verità di cui
                oggi discorre il Salmista.</p>
                <p>Nella colletta preghiamo Dio perché volga il suo sguardo alla Chiesa,
                che è la sua famiglia; onde la Provvidenza mantenga in forza i corpi,
                frattanto che la grazia custodisce i cuori. Splendida sintesi questa,
                che tiene esatto conto tanto dell’elemento animale, che di quello
                spirituale onde si compone l’uomo. La santità è qualche cosa che risiede
                nell’anima, ma perché questa possa adornarsi di quest’aureo paludamento,
                è necessario che anche il corpo o i sensi operino gagliardamente giusta
                i dettami del santo Vangelo.</p>
                <p>Nella lezione della lettera agli Ebrei (IX, 11-15), l’Apostolo fa
                rilevare l’eccellenza del Nuovo Testamento a confronto dell’Antico,
                derivandone la prova dal carattere definitivo e perfetto del Sacrificio
                del Calvario. Infatti, mentre nell’Antica Legge bisognava ripetere
                incessantemente le identiche offerte per le trasgressioni del popolo, e
                il Sommo Pontefice stesso soleva ogni anno penetrare nel Santo dei Santi
                affine d’offrirvi il sangue di vittime irragionevoli, Gesù Cristo
                asperso del proprio sangue e a capo dell’interminabile corteo
                dell’umanità redenta, una volta per sempre espia il peccato di tutta la
                progenie d’Adamo, e penetra definitivamente nel santuario celeste.</p>
                <p>Il responsorio è tratto dai salmi 142 e 17. È il Signore che
                all’appressarsi del giorno della prova, paventa e supplica il Padre che
                lo sottragga al trionfo dell’empio. Egli non cade d’animo, anzi è sicuro
                già che Dio nel giorno di Pasqua lo sottrarrà dalle mani di quei crudeli
                e della loro alleata, la morte, per esaltarlo e porlo a capo dei suoi
                stessi uccisori.</p>
                <p>Il salmo direttaneo o tratto (salmo 128) s’ispira al medesimo ordine
                d’idee, ma descrive con maggior determinazione di particolari la
                passione del Salvatore: «Quante volte, sin dalla mia prima giovinezza,
                mi osteggiarono Erode e la Sinagoga, ma non riuscirono a superarmi!
                Degli aratori hanno tracciato i loro solchi sul mio dorso, specialmente
                durante la mia orrenda flagellazione alla colonna piantata nell’atrio
                del pretorio di Pilato. Hanno affondato di molto il loro solco sul mio
                dorso, ma il Signore è giusto; Egli pei suoi fini inscrutabili ma sempre
                magnifici permette che a tempo l’iniquo opprima l’innocente, ma nel
                giorno del suo trionfo, nell’alba pasquale, schiaccerà le teste dei
                peccatori».</p>
                <p>Oramai la rottura fra Sanhedrin e Gesù è inevitabile, anzi è stata
                ufficialmente decisa e proclamata in tutte le trecento e più Sinagoghe
                della santa città. Gesù è posto al bando dell’eredità di Israele, e
                chiunque comunica con lui incorre parimenti nella pena di scomunica. Gli
                Ebrei lo ritengono per un invasato del Satana, mentre il Salvatore li
                sfida a convincerlo d’un sol peccato. Dalla propria difesa passando poi
                all’offensiva, dimostra che gli avversari non sono da Dio, ché
                altrimenti presterebbero fede alle di lui parole. Terribile sentenza, la
                quale fornisce anche ai Cristiani un facile criterio per giudicare se
                essi hanno o no lo spirito del Signore! La lingua e la mente riflettono
                l’esuberanza del cuore. Se questo è ripieno dello spirito e dell’amor di
                Dio, si dilettano a pensare e a parlare di Dio; altrimenti no.</p>
                <p>Il verso dell’ offertorio è tolto dal salmo 118, che esprime il
                desiderio e la compiacenza del giusto nel battere la via dei
                comandamenti di Dio, anche di fronte alle minacce degli avversari. Gesù
                inoltre – che è per eccellenza il Giusto di cui canta il Salterio –
                torna con insistenza a dimandare al Padre <em>ut vivant</em>, ora
                sopratutto che gli Ebrei sono decisi di togliergli questa vita.
                L’oggetto tuttavia della preghiera del Salvatore non è già d’esser
                sottratto alla morte temporale, Egli che invece era venuto a morire per
                noi, vuole la vita della resurrezione, quale per mezzo della grazia e
                quindi della gloria Egli doveva appunto comunicare al suo mistico
                corpo.</p>
                <p>Nella preghiera d’introduzione all’anafora eucaristica supplichiamo
                il Signore che i meriti dell’eucaristico Sacrificio infrangano i lacci
                della nostra malizia, e c’impetrino i tesori della divina misericordia.
                Trattasi infatti di veri lacci, giusta le parole del Salvatore:
                <em>Omnis qui facit peccatum, servus est peccati</em>. Mentre il
                peccatore violando la legge s’argomenta d’essersi restituito in libertà,
                egli s’inceppa dentro i più obbrobriosi vincoli che saprebbe mai
                immaginare, costituendosi schiavo delle passioni e quindi anche di
                Satana.</p>
                <p>Il verso per la Comunione, contrariamente alle regole, non è tolto né
                da un testo salmodico, né dalla lezione evangelica del giorno corrente.
                Esso invece è stato derivato con qualche ritocco da Luca (XXII), perché
                dichiara assai bene come l’Eucaristico Sacrificio abbia carattere
                commemorativo della passione del Signore la cui memoria liturgica
                s’inaugura per l’appunto quest’oggi. E per l’identico motivo che
                sant’Ambrogio poté dire che la Chiesa celebra quotidianamente i funerali
                di Gesù, in quanto che l’intera vita cristiana colle sue pene, le sue
                austerità, i suoi sacrifici, non è altro che l’integrazione e lo
                svolgimento d’un unico dramma di salute inaugurato già sul Golgota; il
                compimento d’un solo sacrificio, quello di Gesù Cristo, il quale
                accentra in sé, santifica e consacra tutti i nostri sacrifici. <em>Una
                enim oblatione consummavit in sempiternum sanctificatos</em><a
                href="#fn1" class="footnote-ref" id="fnref1"
                role="doc-noteref"><sup>1</sup></a>.</p>
                <p>Nella colletta di ringraziamento, o <em>Eucaristia</em> – da
                distinguersi ad ogni modo dall’antica, originale <em>Eucaristia</em> o
                rendimento di grazie, qual era la stessa anafora consecratoria –
                preghiamo Dio che continui a proteggere colla sua grazia quanti ora ha
                confortati col farmaco del Sacramento. Non basta infatti di accostarsi
                alla santa Comunione, ma dopo bisogna sviluppare per mezzo d’una docile
                corrispondenza quei germi di vita divina, che Gesù in Sacramento viene
                ad inoculare nell’anima nostra.</p>
                <p>Una delle piaghe più dannose del nostro tempo è la mancanza di
                fortezza soprannaturale, la quale fa sì che gli stessi predicatori
                evangelici esitino talvolta a denunciare alla generazione frivola
                contemporanea quanto nella dottrina cristiana vi è in opposizione colle
                aspirazioni dei mondani. Si cercano inoltre dai fedeli delle
                mitigazioni, dei compromessi, che spesso finiscono per divenire delle
                assurde mistificazioni del Vangelo di Cristo. Non si vuol pensare ai
                Novissimi, si deve tacere dei diritti imprescrittibili di Dio e della
                Chiesa, per non urtare le suscettibilità degli uomini. In questo caso,
                non sarebbe più il Cristianesimo che converte il mondo, ma il mondo che
                si raffazzona un Cristianesimo a modo suo. Eppure Gesù e i Martiri per
                nostro ammaestramento non esitarono ad annunziare il Vangelo nella sua
                integrità, pur sapendo che sarebbe stato per loro un motivo di
                morte.</p>

                <aside id="footnotes" class="footnotes footnotes-end-of-document"
                role="doc-endnotes">
                <hr />
                <ol>
                <li id="fn1"><p><em>Hebr.</em> X, 14.<a href="#fnref1"
                class="footnote-back" role="doc-backlink">↩︎</a></p></li>
                </ol>
                </aside>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 150-153.</p>
    </footer>
</body>
</html>
