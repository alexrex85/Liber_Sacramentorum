<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="martedì-dopo-la-ii-domenica-di-quaresima">MARTEDÌ DOPO LA II
                DOMENICA DI QUARESIMA</h3>
                <p><strong>Stazione al titolo di Balbina.</strong></p>
                <p>Quest’oggi non v’era colletta, forse perché la basilica Balbiniana si
                ergeva solitaria sull’estremo Aventino, né aveva vicina alcun’altra
                chiesa dalla quale potesse muovere la processione stazionale.</p>
                <p>La fondatrice del <em>titulus Balbinae</em>, – sacro un tempo al
                divin Redentore, prima che togliesse il nome dalla martire Balbina
                sepolta in Pretestato – forse è quella medesima matrona Balbina, da cui
                prende il nome un’area della vasta necropoli Callistiana. Sembra infatti
                che l’odierna liturgia colla narrazione della vedova di Sarephta che
                alloggia in casa Elia, abbia voluto come prestare omaggio alla fede di
                codesta Balbina, che in sul tramonto del IV secolo trasforma il suo
                palazzo in Titolo, e v’accoglie il Salvatore.</p>
                <hr />
                <p>L’introito, è desunto dal salmo 26. L’anima anela alla contemplazione
                del volto di Dio, e non si appaga ad una notizia qualsiasi delle verità
                eterne. «A te dice il mio cuore: ho ricercato il tuo volto. È questa
                tutta la mia brama; deh! non rivolgere il tuo volto da me». Il desiderio
                è ottimo, ma quanto debbono essere mondi quegli occhi che bramano di
                fissare la luce abbagliante di Dio!</p>
                <p>Nella colletta si prega Gesù, perché ci conceda di perseverare
                nell’intrapreso esercizio del digiuno, onde possiamo condurre a termine
                una pratica che Egli per primo volle compiere per nostro esempio.</p>
                <p>La lezione della vedovella di Sarephta dei Sidoniesi è tratta dal
                Libro dei Re (III, XVII, 8-16), e simboleggia Gesù Redentore il quale,
                rigettato da Israele, viene accolto dalla Gentilità, già vedova dopo
                molti maritaggi, e sino allora sterile di prole. La povera donna quando
                incontra il Profeta sta raccogliendo due legni, quanti appunto ne
                occorrono pel patibolo della croce, giacché solo nella croce Iddio ha
                collocato la salvezza tanto degli Ebrei che dei Gentili.</p>
                <p>Il responsorio è quello già recitato il giovedì dopo le ceneri;
                quella messa data dai tempi di Gregorio II, ma il posto originale del
                graduale <em>Iacta</em> è nell’odierna liturgia.</p>
                <p>La lezione evangelica vien tratta da Matteo (XXIII, 1-12), e ci
                ammonisce a non imitare la vana gloria dei Rabbini d’Israele che
                ostentavano zelo e sapienza nella Thora unicamente a titolo di fasto,
                per occupare i primi posti nelle assemblee, per essere onorati e
                salutati dal popolo. Tutti noi siamo discepoli alla scuola del Cristo,
                ed Egli è l’unico e vero maestro e padre delle nostre anime. È vero che
                per suo onore noi tributiamo l’onore di questi nomi anche a coloro che
                ne sostengono le veci qui in terra; ma la venerazione che professiamo
                per la sacra gerarchia, è come quella che nutriamo verso le sacre
                immagini. Il nostro culto non si arresta alle semplici tele o statue
                religiose, ma va a quel Dio che rappresentano.</p>
                <p>Il verso offertoriale è l’inizio del salmo 50 di penitenza: «Abbi di
                me pietà, o Signore; nell’infinita tua misericordia cancella il mio
                peccato».</p>
                <p>Nella colletta sulle oblate supplichiamo Dio che per mezzo dei sacri
                Misteri compia l’opera della nostra santificazione, e purificandoci dai
                vizi, ci renda degni dei celesti doni.</p>
                <p>Il salmo per la Comunione è il 9, coll’antifona così piena di santo
                slancio: «Narrerò i tuoi prodigi; gioirò, esulterò in te: canterò salmi
                al tuo nome, o Altissimo».</p>
                <p>Bella quest’oggi la colletta eucaristica: «Affine di renderci degni
                della sacra oblazione, fa, o Signore, che siamo sempre docili ai tuoi
                comandamenti».</p>
                <p>Nella benedizione finale sul popolo invochiamo la divina pietà, che
                accolga propizia i comuni voti e risani il languore dello spirito; onde
                impetrata cosi la remissione delle colpe, possiamo veramente rallegrarci
                delle divine benedizioni.</p>
                <p>È una morbosa tendenza di animi melanconici e poco penetrati dal
                divino amore, quella d’appressarsi a Gesù tremanti, quasi a un giudice
                inesorabile e spietato. Il suo Cuore invece cela un tale tesoro di
                misericordia per le nostre debolezze, che nessuno varrà mai a
                scandagliarlo; giacché più il peccato ci rende miserabili, più Egli
                sentesi tratto a misericordia verso di noi. Diceva l’Apostolo, che il
                Pontefice della nostra confessione non è di tal natura che non può
                sentir pietà di noi; tutto diverso perciò dai Farisei del Vangelo, che
                imponevano al povero popolo degli aggravi capricciosi e insopportabili,
                che invece di sospingerli in avanti, li schiacciavano lungo il cammino.
                L’esperienza dimostra che i cattivi, i più imperfetti sono sempre anche
                i più esigenti verso gli altri, mentre le anime veramente ripiene d’amor
                di Dio, si mostrano regolarmente tutta dolcezza verso il povero
                prossimo.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 85-86.</p>
    </footer>
</body>
</html>
