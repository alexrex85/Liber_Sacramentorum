<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Introduzione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>INTRODUZIONE</h2>
    </header>

    <main>
        <section>
            <h3 id="capitolo-ii.-il-triduo-pasquale-nel-messale-romano.">Capitolo
            II. — Il triduo pasquale nel Messale Romano.</h3>
            <p>Intendiamo di parlare delle cerimonie dei tre ultimi giorni della
            Settimana Santa, e li denominiamo triduo pasquale conforme all’uso
            antico, che allargava il significato della Pasqua cristiana in modo, che
            il ciclo liturgico comprendesse tutto il mistero dell’umana redenzione,
            dalla cena pasquale del cenacolo sino all’alba della resurrezione. È
            appunto in questo senso che gli antichi denominavano senz’altro Pasqua
            il giovedì santo; e anche adesso il primo giorno del digiuno quaresimale
            viene indicato nella colletta del Messale siccome: <em>l’esordire del
            venerando Sacramento Pasquale: ipsius venerabilis Sacramenti celebramus
            exordium</em>.</p>
            <p>A preferenza degli altri tempi, quest’ultimi giorni del digiuno di
            quaresima hanno conservato più fedelmente inalterato l’originario loro
            carattere liturgico, senza che successive modificazioni ne abbiano di
            troppo alterato l’arcaismo del rito. Stratificazioni ne troveremo sì,
            quante ne vorremo, ma vere alterazioni o deformazioni cerimoniali, come
            è avvenuto nelle altre parti del Messale, no.</p>
            <p>Lo studio dei riti del triduo pasquale, giova assai ad illustrare
            quelli adoperati dagli antichi nelle ordinarie sinassi sacramentarie
            lungo l’anno; giacché l’osservanza penitenziale di questo triduo fu come
            il primo nucleo, o diremmo quasi, la cellula primigenia, attorno alla
            quale venne poi a raggrupparsi tutto l’attuale sistema dell’astinenza
            durante la sacra quarantena.</p>
            <h4 id="i-riti-della-feria-v-in-coena-domini.">I riti della “feria V In
            Coena Domini”.</h4>
            <p>Il giovedì della Settimana Santa a Roma s’intitola a preferenza dalla
            <em>Coena Domini</em> mentre nei paesi Franchi prende già il nome dalla
            solennità pasquale.</p>
            <p>A Roma l’ordinaria residenza papale in Laterano reclamava oggi
            l’onore della stazione nella basilica del Salvatore: tanto più che la
            prolissità delle funzioni non avrebbe consentita la processione ad altro
            titolo urbano. Altra volta, le sinassi eucaristiche del giovedì santo –
            diversamente dall’uso ordinario che stabiliva un’unica messa in ciascun
            tempio – erano tre: una la mattina per la riconciliazione dei pubblici
            penitenti – giova notare infatti, che originariamente l’amministrazione
            di tutti i sacramenti era compenetrata colla celebrazione del Sacrifizio
            Eucaristico, in modo che il <em>Liber Sacramentorum</em>, quello che
            adesso chiameremmo il Messale Romano, conteneva in realtà i riti di
            tutti e sette i Sacramenti, in quanto erano innestati colla celebrazione
            della santa messa –; la seconda sinassi eucaristica aveva per iscopo la
            consacrazione dei santi Olii, mentre la terza <em>in Coena Domini</em>,
            in sul far della sera, serviva per la Comunione pasquale.</p>
            <p>Adesso il rito è meno prolisso, ed essendo andata in disuso la
            disciplina della pubblica penitenza, almeno nella parte riservata al
            vescovo, gli Olii sacri si consacrano nella stessa messa della Comunione
            pasquale.</p>
            <p><strong>La Riconciliazione dei penitenti.</strong> — L’uso di
            riconciliare i penitenti in occasione della solennità pasquale, era
            universale e risale ad una remota antichità.</p>
            <p>Lo spirito dell’antica liturgia romana, in generale era troppo alieno
            da quelle zelanti esagerazioni così care allo spirito irlandese e
            franco, presso i quali popoli erano in vigore penitenze canoniche di
            dozzine e dozzine d’anni, coll’aggiunta d’altrettante quarantene. Furono
            appunto questi eccessi, tollerabili soltanto in un primo istante
            d’esuberanza di slancio giovanile, quelli che contribuirono a screditare
            tutto il sistema della pubblica penitenza, per la stessa impossibilità
            in cui ordinariamente trovavasi il penitente di eseguirla.</p>
            <p>Sappiamo invece che nel vi secolo a Roma la penitenza canonica non
            durava che quaranta giorni. Al principio di quaresima i rei si
            presentavano al sacerdote penitenziere – ve n’erano sin dal IV secolo
            nelle principali basiliche della città – e ne ricevevano una veste di
            cilicio cosparsa di cenere, che dovevano indossare. Talora alcuni si
            ritiravano a trascorrere la sacra quarantena chiusi in qualche
            monastero; la pena tuttavia cessava al primo inizio della solennità
            pasquale, il giovedì santo, quando cioè si concedeva loro pubblicamente
            l’assoluzione dei peccati riammettendoli alla Comunione. Così appunto,
            come riferisce san Girolamo, avvenne pel caso di Fabiola.</p>
            <p>I grandiosi riti di questa riconciliazione descritti nell’attuale
            Pontificale Romano, derivano in gran parte dall’uso gallicano. Anche nel
            rito mozarabico l’assoluzione dei rei assume un aspetto eminentemente
            tragico; mentre la mentalità romana conserva sino alla fine dell’evo
            antico la primitiva austera dignità, mantenendosi estremamente sobria e
            assai poco amante d’effetti scenici.</p>
            <p>Nel secolo XII la <em>missa poenitentium</em> doveva essere andata
            affatto in disuso, giacché l’<em>Ordo Romanus X</em> prescrive che il
            Papa in sul mezzodì faccia semplicemente recitare la lista dei colpiti
            da censura promulgata <em>in Coena Domini</em>, e conceda quindi al
            popolo l’indulgenza consueta<a href="#fn1" class="footnote-ref"
            id="fnref1" role="doc-noteref"><sup>1</sup></a>.</p>
            <p><strong>La Consacrazione degli Olii sacri.</strong> — La <em>missa
            chrismalis</em>, le cui formole ci sono in parte conservate nel rito
            della consacrazione dei sacri Olii descritto nell’attuale Pontificale
            Romano, ha dei precedenti molto antichi. La benedizione dell’olio
            apparisce già nei così detti <em>Canones Hippolyti</em> siccome una
            cerimonia ordinaria in ciascuna messa episcopale festiva. Prima di
            terminare l’anafora eucaristica, quando si benedicevano le primizie
            della stagione, le erbe, i legumi, e le frutta, si consacrava altresì
            l’olio, perché poi servisse ad ungere gl’infermi a scopo tanto di
            devozione privata, che per l’amministrazione rituale del sacramento
            dell’Estrema Unzione.</p>
            <p>Anche oggi infatti, nel Messale, a questo punto del Canone, si
            conserva intatto l’escatocollo di quella primitiva benedizione: <em>Per
            quem haec omnia, Domine, semper bona creas, sanctificas, vivificas,
            benedicis et praestas nobis</em>; qui gli <em>Haec omnia</em>
            significano tutti i cereali, frutti, olii recati all’altare, e non, come
            si potrebbe intendere oggi, le oblate Eucaristiche, che certo non
            verrebbero designate troppo decorosamente col collettivo: <em>haec
            omnia… creas… vivificas, benedicis</em>.</p>
            <p>Gli Ordini Romani ci descrivono il rito osservato dal Papa nella
            benedizione degli Olii santi. Alcune ampolle d’olio erano deposte sulla
            stessa sacra mensa, ma a soddisfare la ressa del popolo, mentre il
            Pontefice recitava le preghiere prescritte nei Sacramentario per la
            benedizione dell’ olio degli infermi, i vescovi e i presbiteri, i quali
            nei giorni più solenni concelebravano col Papa, si recavano al
            <em>Podium</em> e lì ripetevano gli identici riti sulle fialette loro
            presentate dai fedeli.</p>
            <p>In antico, infatti, ognuno voleva conservare presso di sé di
            quest’olio benedetto; tanto più che nella formola di consacrazione
            tuttavia in uso, non trattasi esclusivamente del liquido d’olivo
            destinato all’amministrazione sacramentale dell’Estrema Unzione ai
            morenti, ma s’invoca invece in genere la grazia della salute: <em>Omni
            ungenti, gustanti, tangenti tutamentum mentis et corporis… ad evacuandos
            omnes dolores, omnem infirmitatem, omnem aegritudinem</em>. I fedeli
            perciò in antico si servivano di quell’olio come oggi di quello delle
            lampade di qualche santuario più venerato, o dell’acqua della Madonna di
            Lourdes; quando poi la malattia diveniva seria e le unzioni di pura
            devozione privata erano giudicate insufficienti, si chiamavano i
            presbiteri, ed allora l’olio benedetto, adoperato precedentemente come
            rito di semplice pietà personale, diveniva la materia necessaria del
            sacramento dell’Estrema Unzione. Qualche cosa di affine verificasi
            ancora tra gli Orientali, i quali, dopo amministrato l’Olio santo
            all’infermo, con quello che sopravanza sogliono ungere per devozione
            anche gli astanti, e fin le pareti dell’abitazione dove si svolge la
            cerimonia.</p>
            <p>La consacrazione del Crisma avveniva tra la Comunione del Papa e
            quella del clero. Il Pontefice dapprima alitava sull’ampolla d’olio
            profumato, tracciandovi il segno di Croce; quindi, come a Roma in tutte
            le consacrazioni, cantava una prolissa prece eucaristica, o prefazio,
            conservata tuttavia nel Pontificale. In essa si traccia quasi la storia
            del simbolismo scritturale annesso all’unzione del liquor d’olivo, dal
            ramoscello recato a Noè dalla colomba, all’unzione di Aaron per mano di
            Mosè o all’apparizione della colomba dopo il battesimo di Cristo nel
            Giordano. Questa <em>Consecratio chrismatis</em>, come la chiamano, ha
            vera forma epicletica, giacché la preghiera è rivolta al Padre, affinché
            Egli pei meriti di Gesù Salvatore mandi lo Spirito Santo, infondendo la
            sua potenza divina nel liquido profumato, perché divenga ai battezzati
            crisma di salute.</p>
            <p>La benedizione dell’Olio per le unzioni previe al battesimo dei
            catecumeni, era più semplice. Nell’antica liturgia queste unzioni
            volevano alludere a quelle che usavano i lottatori nel circo, onde
            rendere agili le membra ed allenarsi alla gara. Siccome anche i
            battezzandi dovevano sostenere l’ultima e definitiva lotta contro il
            demonio, nell’atto che solennemente stavano per rinunziare alle opere e
            alle vanità sue, quasi a rinvigorirli, si compivano sul petto e sulle
            spalle loro – in oriente sa tutta la persona – queste tipiche unzioni di
            unguento benedetto.</p>
            <p>La colletta che recitava il Papa sull’olio pei catecumeni, esprimeva
            elegantemente il concetto, che la virtù dello Spirito Santo prepari
            interiormente gli aspiranti al sacramento della spirituale
            rigenerazione, dissipando perciò tutti gli artifici del demonio, e
            purificando le menti e i corpi, affinché: <em>Sancti Spiritus
            operatione… sit unctionis huius praeparatio utilis ad salutem</em>. Onde
            apparisce semplicemente un controsenso, dall’uso gallicano derivato poi
            nel Pontificale Romano, il rito d’ungere le mani dei nuovi sacerdoti
            coll’olio destinato alle unzioni prebattesimali dei catecumeni.</p>
            <p>Al qual proposito è da notare, che in genere, le unzioni col crisma
            sul capo dei vescovi e perfin nella benedizione delle campane, sono
            cerimonie che durante molti secoli gli Ordini Romani rifiutaronsi
            d’ammettere. La tradizione liturgica papale durante l’alto medio evo
            preferì infatti d’ignorare queste unzioni tanto care nei paesi di rito
            gallicano, e al fantastico ed immaginoso antepose invece il rigore e
            l’esattezza dell’espressione teologica; quella medesima dote cioè, per
            cui la <em>Summa Theologica</em> dell’Aquinate senza sentimentalismo, ma
            con angelica perspicacia d’intelletto, rassomiglia ad una di quelle
            classiche costruzioni della Rinascita, sobrie, eleganti, decorose e
            serie, a cui nulla si può togliere o aggiungere.</p>
            <p><strong>La messa per la Comunione pasquale.</strong> — Le due sinassi
            precedenti dovevano assorbire buona parte della giornata del giovedì
            santo; era quindi scusabile che la terza messa, quella serotina <em>in
            Coena Domini</em>, si conservasse fedele all’ arcaico rito della
            <em>Pannuchis</em>, incominciando cioè il divin Sacrificio
            immediatamente dal Canone. È noto infatti che tutta la prima parte della
            liturgia eucaristica, colla triplice lezione, la salmodia intercalare,
            il sermone del preside, la preghiera litanica alla fine, deriva dall’uso
            delle sinagoghe e non è in alcuna relazione essenziale colla messa.
            Anche altre Binassi non sacramentarie si svolgevano coll’identico rito.
            L’offerta del divin Sacrificio poteva seguire o no, a seconda dei casi,
            a questa didascalia d’origine giudaica; ma spesse volte, come
            originariamente a Roma in tutti i venerdì, dopo la preghiera litanica
            l’assemblea si scioglieva, senza che seguisse alcuna consacrazione, né
            comunione. Quella dei Presantificati nella feria di Parasceve, è
            d’origine tardiva; e straniera, siccome poi vedremo.</p>
            <p>A risparmiar tempo, nella messa serotina della <em>Coena Domini</em>
            si omettevano le lezioni e la salmodia, per incominciare subito col
            prefazio. Quest’ordinamento è originario e ci viene altresì attestato
            dagli Ordini; anzi, ne rimane perfino qualche traccia nell’odierno
            Messale piano.</p>
            <p>Infatti, la prima parte della messa del giovedì santo, non ha punto
            un vero carattere proprio, giacché l’introito è tolto dal martedì santo,
            la colletta della feria VI di Parasceve, la lezione dell’Apostolo
            dall’odierna vigilia notturna, quella evangelica di san Giovanni, dal
            martedì precedente. – Nell’attuale Messale di Pio V, al martedì della
            Settimana Santa è assegnata la lettura della Passione del Signore
            secondo san Luca, ma trattasi d’una disposizione abbastanza tarda,
            giacché nei Lezionari Romani dell’alto medio evo, la lezione della
            lavanda dei piedi secondo il testo di san Giovanni, trovasi regolarmente
            assegnata alla stazione del martedì. Del resto, che la lezione
            evangelica di san Giovanni nella messa del giovedì santo riveli un
            carattere avventizio ed accusi una modificazione posteriore, lo si può
            arguire anche dal fatto che essa non è punto in intima relazione colla
            <em>Coena Domini</em>, il cui concetto domina invece tutta intera la
            liturgia di questo pomeriggio. –</p>
            <p>È importante la colletta sull’oblazione – l’odierna secreta, che
            nell’antica liturgia romana aveva il carattere d’una preparazione dello
            spirito prima che si procedesse nel Canone alla santificazione ed
            offerta del Sacrificio. – «Renda a te accetto il nostro sacrificio,
            Quegli che oggi appunto lo istituì, e volle che noi pure lo offerissimo
            in sua memoria».</p>
            <p>Il canone eucaristico in antico incominciava precisamente da quello
            che noi oggi impropriamente denominiamo <em>Prefazio</em>. Il
            Sacramentario Gregoriano ne contiene uno veramente splendido per la
            messa <em>in Coena Domini</em>, ed è a dolersi che lo scemato gusto
            liturgico del tardo medio evo non abbia trasmesso al Messale di san Pio
            V che una sola dozzina dei prefazi più comuni, che si ripetono con
            monotonia durante le lunghe stagioni dell’anno, mentre tanta originaria
            ricchezza liturgica della Chiesa Romana se ne giace pressoché ignorata
            nei codici. Il prefazio d’oggi era tutto sul tradimento di Giuda e sulla
            bontà del Signore, il quale per mezzo dell’Eucaristico convito tentò le
            estreme prove per rammollire, ma inutilmente, quel cuore indurato.</p>
            <p>La parola <em>Praefatio</em>, come dicemmo già altrove, induce in
            equivoco, perché fa credere che essa designi il carme <em>Vere dignum et
            iustum est</em> il quale precede il <em>Te igitur</em> del Canone
            consacratorio. Invece, la prefazione è da riconoscersi in quel breve
            dialogo tra il popolo e il sacerdote che ancor oggi precede il carme
            sacerdotale <em>Vere dignum</em>, in modo che il <em>Canon Missae</em>
            incominci regolarmente alle parole: <em>Vere dignum et iustum est</em>,
            per terminare poi colla dossologia: <em>Omnis honor et gloria</em>.</p>
            <p>In origine, nulla veniva a turbare l’unità letteraria di
            quest’anafora eucaristica. Dal trisagio, attraverso il <em>Te
            igitur</em> e i dittici episcopali, frattanto che il diacono recitava il
            suo <em>Memento</em> dei vivi, si passava subito all’epiclesi
            preconsaeratoria; seguiva poi il racconto dell’ultima cena, l’anamnesi,
            l’oblazione, la seconda parte della prece detta dagli Orientali della
            grande intercessione che accompagna la lettura diaconale dei dittici dei
            defunti, e poi finalmente la frazione delle Sacre Specie.</p>
            <p>Il testo dell’epiclesi di cui discorre papa Pelagio, ha subito troppi
            rimaneggiamenti, perché ora noi possiamo rintracciarne il tenore
            primitivo. Tanto a darne un’idea approssimativa ai lettori, l’epiclesi
            della messa della <em>Coena Domini</em> poteva a un dipresso dir
            così:</p>
            <p><em>Hanc obtationem Servitutis nostrae</em> – l’intero presbiterio
            dei <em>Servi Dei</em> – <em>sed et cunctae familiae tuae, quam tibi
            offerimus ob diem in qua Dominus noster Iesus Christus tradidit
            discipulis suis Corporis et sanguinis sui mysteria celebrando;
            quaesumus, Domine, ut placatus accipias.</em> (<em>Descendat</em><a
            href="#fn2" class="footnote-ref" id="fnref2"
            role="doc-noteref"><sup>2</sup></a> <em>etiam, Domine, super eam illa
            Sancti Spiritus tui incomprehensibilisque maiestas, sicut quondam in
            hostias Patrum descendebat</em>)<em>, qui et oblationem nostram
            benedictam, adscriptam, ratam, rationabilemque facere dignetur, ut nobis
            Corpus et Sanguis fiat dilectissimi Filii tui Domini nostri Iesu
            Christi, qui pridie quam pro nostra omniumque salute pateretur, hoc est
            hodie, accepit panem etc.</em></p>
            <p>L’antifona <em>ad Communionem</em>, in relazione col Vangelo della
            lavanda, neppur essa è originaria. Dopo la messa, si trasporta la sacra
            Ostia consacrata pel giorno seguente in una cappella convenientemente
            addobbata; anche tale rito dàta solo dall’estremo medio evo, durante il
            periodo Avignonese. A Roma, in ciascuna messa papale, – nelle Gallie e
            in Oriente si faceva il medesimo – solevasi recare processionalmente un
            cofanetto con entro le Sacre Specie consacrate in una messa precedente;
            e questo era per indicare la continuità, il <em>iuge sacrificium</em>
            che offre la Chiesa dalla sera del primo giovedì santo sino all’ultima
            messa che saluterà l’alba della <em>parusia</em>: <em>donec
            veniat</em>.</p>
            <p>Quando invalse l’uso che anche il Pontefice si comunicasse il venerdì
            santo, bastò che si portasse, secondo il solito, la sacra Particola dal
            Laterano alla basilica stazionale Sessoriana, perché dopo la litania
            venisse infusa col vino nel calice per esser consumata dal celebrante.
            L’uso di riporla precedentemente in una cappella parata come per le
            Quarantore, e di recarla processionalmente all’altare dove si celebra la
            liturgia dei Presantificati, deriva dalla corte Avignonese.</p>
            <p>Nel secolo XII, giusta l’Ordine Romano XI, il Papa dopo la messa dei
            Presantificati si recava direttamente nell’oratorio di San Lorenzo,
            detto pure <em>Sancta Sanctorum</em>, ed ivi lavava i piedi a dodici
            chierici, frattanto che i cardinali recitavano l’ufficio vespertino.
            Quindi avea luogo la distribuzione del solito presbiterio – elargizioni
            pecuniarie al clero alto e basso di Roma – terminata la quale, mentre di
            fuori incominciava ad imbrunire, la corte pontificia si recava alla
            basilica tricliniare di papa Teodoro per il pranzo.</p>
            <p>Il perdono ai penitenti, il crisma di letizia pei neofiti, l’olio di
            conforto sulle membra dei languenti, la divina Eucaristia nel cuore
            degli amici, quanti misteri ineffabili d’amore in questo giorno della
            Cena del Signore! Egli prima di morire sfoga la piena del suo cuore, e,
            pur avendoci sempre amato da tutta l’eternità, <em>in finem
            dilexit</em>, giungendo oggi sino a finir la vita per noi.</p>
            <h4 id="la-feria-vi-in-parasceve.">La Feria VI in Parasceve.</h4>
            <p><strong>La Processione stazionale.</strong> — Gesù aveva predetto che
            un profeta non poteva morire fuori di Gerusalemme, e perciò l’odierna
            stazione si celebra nella basilica Sessoriana, detta pure <em>Sancta
            Hierusalem</em>, dove si conserva una parte considerevole del sacro
            Legno della Croce.</p>
            <p>E sommamente probabile che nella disposizione stessa di quel
            santuario colla sua cappella inferiore, siasi voluto imitare il
            <em>Martyrium</em> eretto da Costantino sul Golgota, in modo che, mentre
            la basilica del Salvatore in Laterano col suo battistero circolare
            tenessero in Roma le veci dell’anastasi Gerosolimitana, la basilica
            Sessoriana coi suoi oratori <em>ante</em> e <em>post crucem</em>
            corrispondesse invece al <em>Martyrion</em> Costantiniano, di cui parla
            Eteria nella relazione del suo viaggio ai Luoghi Santi.</p>
            <p>Altra volta il Papa soleva recarsi all’odierna stazione a piedi
            scalzi ed agitando il turibolo fumigante innanzi al santo Legno della
            Croce sostenuto da un diacono, frattanto che il coro cantava lungo la
            strada il salmo <em>Beati immaculati in via</em>. In segno di profonda
            mestizia, questo giorno originariamente era aliturgico, dovendosi
            protrarre il rigoroso digiuno della <em>Coena Domini</em> sino
            all’annunzio della risurrezione. Fu verso il VII secolo che la Chiesa
            rimise in parte l’antico rigore; e come in Roma s’era introdotto già
            l’uso delle messe stazionali nei venerdì di quaresima, così si tollerò
            pure che noi titoli urbani il popolo si comunicasse anche il venerdì
            santo. Il Papa coi suoi diaconi per più secoli rimasero fedeli
            all’antica disciplina d’astenersi completamente dal partecipare ai santi
            Misteri, e quindi anche dal cibo, in un giorno dedicato al pianto e al
            più rigoroso digiuno; ma poi gli Ordini Romani del secolo X indicano che
            anche la corte pontificia aveva finito per adattarsi all’ uso
            universale.</p>
            <p>Giusta questi ultimi rituali, nella feria VI di Parasceve tutti in
            Roma si comunicavano: <em>communicant omnes sub silentio</em><a
            href="#fn3" class="footnote-ref" id="fnref3"
            role="doc-noteref"><sup>3</sup></a>; in modo che l’uso odierno
            d’astenersi dalla Comunione il venerdì santo, come legge universale
            liturgica, è di data assai posteriore, e rappresenta un languido
            ricordo, saremmo per aggiungere, deformato, di quel che fu il primitivo
            costume della Chiesa di Roma.</p>
            <p>La cerimonia, chiamata ordinariamente con terminologia bizantina
            Messa dei Presantificati, – la quale presso i Greci è in vigore almeno
            sin dal VII secolo, e si celebra in tutti i giorni di quaresima
            consacrati al digiuno – risulta dalla fusione di tre distinti riti:
            l’adorazione del Legno della santa Croce, la consueta sinassi
            didascalica (lezioni, salmodia, preghiera litanica) precedente l’anafora
            eucaristica, e la Comunione dei Presantificati. Nel Messale d’oggi
            queste cerimonie si sono affatto compenetrate e fuse, così che turbano
            un po’ l’ordine e la chiarezza del rito; ma negli antichi Ordini Romani
            esse ci vengono descritte con tutta precisione ed esattezza.</p>
            <p>Dapprima il Papa si recava processionalmente dal Laterano alla
            basilica Sessoriana e, come conclusione della processione, faceva
            baciare al popolo il sacro Legno della Croce, imitando in questo il rito
            gerosolimitano descritto da Eteria. Terminata quest’adorazione,
            cominciavano le lezioni, come regolarmente in ciascuna sinassi, fosse o
            no eucaristica. Dopo il Vangelo, seguiva la grande prece litanica:
            <em>Oremus, dilectissimi etc., che sin dai tempi di Giustino faceva
            parte del consueto formulario dell’azione sacra, tanto che nell’attuale
            Messale di san Pio V, all’offertorio noi invitiamo ancora il popolo alla
            preghiera litanica. </em>Oremus*, dice infatti il sacerdote rivolto al
            popolo; ma all’invito oggi non segue più colletta alcuna, così che non
            ci vuol molto ad accorgersi che lì v’è un vuoto, un certo iato, che
            spezza il ritmo; è appunto l’assenza della grande prece intercessoria
            che lo produce.</p>
            <p>Terminata la litania, il Papa originariamente licenziava l’assemblea
            e, senza punto comunicare, ritornava in Laterano, precisamente come si
            faceva in Roma anche il mercoledì santo. Però, dai rituali romani del
            secolo XII risulta che l’adorazione della Croce, che da principio
            precedeva la sinassi stazionale e poneva termine alla processione,
            allora era stata differita sin dopo la grande litania, siccome un rito
            di transizione tra la funzione precedente e la comunione dei
            Presantificati. In pratica, un posto può sembrare che valga l’altro, ma
            l’ordine romano primitivo apparisce tuttavia migliore e più logico: al
            termine della processione stazionale colla santa Croce, la si adora,
            giusta l’uso gerosolimitano; quindi incomincia la messa colle sue solite
            lezioni, salmi, litanie. Siccome però oggi non si consacrano i divini
            Misteri, così dopo la grande prece d’intercessione si omette l’anafora
            consacratoria e si passa subito al <em>Pater</em>, che, prima della
            riforma di san Gregorio, precedeva immediatamente la Comunione.</p>
            <p>L’adorazione della santa Croce il venerdì santo deriva, come abbiamo
            detto, dall’uso di Gerusalemme, che alla fine del IV secolo ci è
            descritto dalla pellegrina Eteria. Ma in breve, quel rito si diffuse per
            tutta la Cristianità, e divenne una delle cerimonie caratteristiche del
            venerdì di Parasceve. Giusta l’uso di Roma, il Papa nel sacello
            lateranense di san Lorenzo aspergeva dapprima il santo Legno di balsamo
            odoroso; quindi durante il tragitto dal Laterano alla basilica
            stazionale, contrariamente a tutto l’uso occidentale, egli stesso
            agitava il turibulo innanzi alla sacra Reliquia, indizio questo che la
            cerimonia è stata trasportata a Roma dall’Oriente, dove appunto tale
            ufficio di turificazione è attribuito talvolta ai vescovi a ai
            sacerdoti.</p>
            <p><strong>La Sinassi nella basilica Sessoriana.</strong> — La prima
            parte della messa oggi conserva intatto l’antico carattere della sinassi
            romana, quale era ordinariamente prima che, verso i tempi di papa
            Celestino I, sorgesse la <em>Schola</em> colle sue grandi esecuzioni di
            salmodia antifonica, le quali modificarono in parte la primitiva
            semplicità delle sinassi stazionali.</p>
            <p>Oggi, niente dunque canto d’introito, niente litania precedentemente
            alle letture; ma, come nelle antiche sinagoghe ove predicavano Paolo e
            Barnaba, tre lezioni intercalate dall’assolo responsoriale e dalla
            colletta del preside. S’incomincia colia lettura di Osea VI, dove si
            annunzia il piano divino della futura redenzione. Dopo tre giorni
            d’attesa nel sepolcro dei vizi, l’umanità risorgerà alla voce del
            Cristo, trionfatore della morte e dell’inferno, il quale all’antico
            regime dei sacrifici e degli olocausti cruenti nel tempio nazionale
            degli Ebrei, sostituirà il culto universale della fede e dell’amore.</p>
            <p>Segue il cantico responsoriale di Abacuc, che la tradizione
            ecclesiastica aveva già destinato all’ufficio del venerdì. È tutto un
            inno di stupore, di maraviglia, di profonda commozione dell’animo alla
            vista delle nuove opere di Dio, che nella pienezza dei tempi dispiega
            sul Calvario in tutta la sua tremenda maestà l’infinita santità della
            sua natura, la quale esige dal mondo peccatore un sì terribile
            sacrificio di riconciliazione. Giustizia tremenda, che riempie di
            terrore il Profeta, ma al tempo stesso, mistero d’ineffabile amore,
            giacché è Dio medesimo quegli che prende sopra di sé la pena comminata
            al reo.</p>
            <p>Segue la lettura dell’Esodo relativa al convito dell’agnello
            pasquale. Il simbolismo non poteva essere più appropriato, né più
            perfetto, mentre risulta dalla narrazione evangelica, che nell’ora
            stessa in cui nel tempio la tromba dava il segnale per l’uccisione degli
            agnelli pasquali, il vero Agnello della Pasqua eterna, Gesù, spirava
            sulla Croce.</p>
            <p>Segue il salmo responsorio 139, che descrive cosi bene i sentimenti
            della divina Vittima del Golgota, le desolazione dell’anima sua, l’odio
            dei suoi nemici, e l’intera fiducia che egli pone in Dio, che lo
            risusciterà e lo beerà colla gloria del suo volto.</p>
            <p>Per terza lettura si recita la Passione secondo san Giovanni, giusta
            quanto viene già indicato negli Ordini Romani del IX secolo. Terminata
            la qual narrazione, da principio seguiva regolarmente l’omilia del
            preside, com’era appunto al tempo di san Leone e di san Gregorio, e con
            questa predica episcopale si poneva fine alla prima parte, diciamo così,
            catechetica della sinassi, quella cioè alla quale erano ammessi anche i
            catecumeni. Dopo che erano stati licenziati quest’ultimi, rimanevano in
            chiesa solo i fedeli iniziati, i quali si scambiavano dapprima
            l’amplesso di pace, onde prender poi parte alla comune preghiera
            intercessoria in forma litanica, di cui abbiamo parlato
            precedentemente.</p>
            <p>Il testo di questa preghiera quale ci è conservato pel venerdì santo
            nel Messale, nel suo primo nucleo è assai antico; ma la redazione
            attuale difficilmente può risalire oltre il V secolo, giacché la
            terminologia e la mentalità rivelano appunto l’evo Leoniano.</p>
            <p>Nella gerarchia religiosa il terzultimo luogo è attribuito ai
            <em>confessores</em>, col quale titolo non vengono già designati coloro
            che avevano sofferto per la fede senza tuttavia soccombere ai tormenti,
            come s’intendeva ancora nel secolo IV, ma, giusta la terminologia del
            Sacramentario Leoniano, s’intendono invece semplicemente i monaci, in
            quanto coll’austerità della loro vita esprimevano una confessione
            perenne, dolorosa, se non cruenta, della fede cristiana.</p>
            <p>Significativa pure è la colletta per l’impero romano, che riceve la
            sua piena luce dalle formole parallele del Sacramentario Leoniano, nelle
            quali le sorti del mondo sembrano indissolubilmente associate a quelle
            della <em>Res Publica</em> di Roma eterna. Anche Tertulliano ci attesta
            che si pregava <em>pro mora finis</em>, nel senso che appunto la
            conservazione della <em>pax romana</em> era quella che ritardava la fine
            del mondo, il quale senza il Campidoglio sarebbe invece corso a
            precipizio. È in questo senso che alcuni interpretavano le oscure frasi
            dell’Apostolo ai Tessalonicesi circa la Potenza che adesso sta
            trattenendo Satana dal menar completo trionfo sul Cristianesimo.</p>
            <p>A differenza d’una nota preghiera ambrosiana in cui s’intercede anche
            pei confessori condannati al bagno penale, <em>ad metalla</em>, – e
            questi sono i veri <em>confessores</em> nel significato originario – la
            litania romana contentasi semplicemente d’invocare la divina pietà
            perché <em>aperiat carceres</em>; non già ad inondare nuovamente le
            città di malfattori, ma perché, – secondo l’antico concetto romano del
            <em>carcer</em>, il quale, più che destinato a far scontare la pena ai
            rei, doveva trattenere gl’imputati durante il processo – dimostrata
            l’innocenza, si riaprisse la prigione e l’imputato ricuperasse la
            libertà.</p>
            <p>Terminata la litania, sarebbe stato più regolare se, saltando a piè
            pari l’anafora consacratoria, si fosse ripresa l’azione eucaristica al
            <em>Pater Noster</em>. Sarebbe bastato che si fosse recata sull’altare
            l’oblata consacrata, ed infusane una particella nel Calice, giusta il
            consueto rito dell’intinzione che può datare almeno dal II secolo, o di
            cui è rimasto un ricordo anche nella nostra messa privata, si fosse
            proceduto alla Comunione. Si sarebbe avvertita la profonda lacuna
            prodotta dall’assenza dell’anafora eucaristica, ma almeno il consueto
            ritmo non avrebbe subito alcuna alterazione. Invece, in sul tardo medio
            evo si volle trasportare a questo momento della funzione l’adorazione
            della santa Croce, e ne risultò così la separazione della grande litania
            d’intercessione dalla presentazione delle oblate presantificate
            sull’altare.</p>
            <p><strong>L’Adorazione della santa Croce.</strong> — Il rito ed il
            formulario per l’adorazione del santo Legno – giacché trattavasi
            esclusivamente della vera Croce del Signore e non d’un simulacro di
            legno o di metallo rappresentante il divin Crocifisso, come oggi
            permette la rubrica – sono abbastanza antichi, e rivelano un’origine
            schiettamente orientale. A Roma tuttavia essi vennero introdotti un po’
            tardi, giacché gli Ordini Romani più antichi menzionano semplicemente il
            verso: <em>Ecce Lignum</em> col salmo viatorio 118, <em>Beati immaculati
            in via…</em> La cerimonia chiamavasi in greco «Esaltazione della santa
            Croce», il che spiega bene il titolo e l’origine della festa
            gerosolimitana del 13 Settembre, quando appunto si celebravano le
            Encenie del <em>Martyrion</em>, e si mostrava la Croce al popolo.</p>
            <p>Il trisagio bilingue che s’intercala al canto degli
            <em>improperia</em> – ispirati in parte dall’apocrifo di Esdra – è
            antico, tanto che i Monofisiti tentarono di deviarne il significato
            trinitario, aggiungendovi le parole: <em>Tu che per noi fosti
            crocifisso</em>. L’interpolazione venne condannata siccome eretica, e se
            la Chiesa Romana continuò a cantare il trisagio durante l’adorazione
            della santa Croce lo fece appunto a conferma del significato trinitario
            dell’invocazione, giacché il sacrificio del Calvario rappresenta
            precisamente l’atto di culto definitivo e perfetto reso dal Pontefice
            sommo della creazione all’augusta Triade. Mai infatti come sul Golgota
            rifulge l’ineffabile santità di Dio uno e trino e la gloria del divin
            Crocifisso, il quale muore intonando appunto l’inno della resurrezione,
            quello splendido salmo 21 coll’alleluia della riconoscenza a Iahvè.</p>
            <p>Il carme di Venanzio Fortunato <em>Lustris sex</em> che si canta
            durante l’adorazione della santa Croce, deriva dall’uso gallicano, e per
            quanto pieno d’affetto, rappresenta però sempre un’interpolazione nel
            Messale della Chiesa di Roma, dove sino al tardo medio evo l’innodia non
            fu mai ammessa nei divini uffici.</p>
            <p>Giusta gli <em>Ordines</em>, durante l’adorazione della santa Croce,
            i presbiteri – in seguito furono i cardinali diaconi – recavano
            sull’altare il cofanetto coll’oblata consacrata portata dal Laterano per
            la Comunione. Però ad Avignone, in un ambiente quindi diverso da quello
            nel quale aveva avuto origine il rito stazionale, i Papi francesi
            preferirono di recarsi essi stessi alla cappella dove si custodivano le
            sacre Specie, per indi trasportarle processionalmente all’altare del
            coro. L’inno <em>Vexilla</em> che ora si canta durante il percorso, non
            ha relazione alcuna col Santissimo Sacramento, e deriva parimenti
            dall’uso d’Avignone.</p>
            <p><strong>La Comunione.</strong> — Secondo gli Ordini Romani, deposte
            sull’altare le sacre Specie – come, del resto, facevasi al principio
            d’ogni messa papale – si recitava la preghiera preparatoria alla santa
            Comunione, il <em>Pater</em>, e si consumavano. Più tardi, per maggior
            riverenza, vi si aggiunse l’incensazione cosi delle Oblate
            presantificate che della mensa, seguirono la lavanda delle mani,
            l’ostensione dei sacri Misteri, la frazione con altre preghiere, che
            diedero a questo rito una certa apparenza dì messa.</p>
            <h4 id="la-vigilia-pasquale.">La Vigilia Pasquale.</h4>
            <p>La vigilia notturna precedente la solennità pasquale, può
            considerarsi come il punto di partenza di tutta l’ufficiatura notturna
            durante il corso dell’anno. A tempo di Tertulliano, era libero ai fedeli
            l’intervenire o no all’ordinaria <em>Pannuchis</em> domenicale, ma
            nessuno senza colpa avrebbe potuto esimersi dal prender parte ai riti
            notturni della vigilia di Pasqua; tanto più che in alcuni ambienti non
            era esclusa la speranza che le aspirazioni parusiatiche si sarebbero
            realizzate appunto durante quella veglia. Si stava in attesa, come narra
            san Girolamo, sino alla mezzanotte, trascorsa la quale, poiché il Cristo
            non era ancor venuto, si riteneva che la parusia veniva differita
            all’anno successivo, e celebravasi invece la Pasqua di Resurrezione.</p>
            <p>Per quanto complessi, pure i riti descritti nel Messale Romano si
            riducono tutti ad uno schema assai ordinato e semplice. Precedono le
            preghiere del Lucernario; segue la vigilia propriamente detta; da ultimo
            si amministra il battesimo ai catecumeni, e la santa messa pone poi
            termine alla sacra cerimonia.</p>
            <p><strong>Le Preghiere del Lucernario.</strong> — Il rito del
            Lucernario o dell’<em>Eucharistia Lucernaris</em>, col quale si offriva
            al Signore il lume serale che si accendeva in suo onore al principio
            della sinassi notturna, per quanto diffuso in tutto l’Oriente e comune a
            molte Chiese d’Italia e delle Gallie, – anche oggi Milano lo conserva –
            dopo il III secolo dovette scomparire perfettamente dalla liturgia
            romana insieme coll’ufficio vespertino, di cui era come l’ordinario
            preludio.</p>
            <p>Il Lucernario adunque della <em>Vigilia Paschae</em> descritto nel
            Messale, si deve a un suo postumo ritorno dopo almeno quattro secoli
            d’assenza, e il figiiuol prodigo questa volta si presenta al padre in
            abiti pellegrini quasi irriconoscibili. Infatti, la benedizione del
            braciere, secondo il Messale di san Pio V, quella dell’incenso e l’altra
            del cereo, si riferiscono tutte ad un identico rito, quello
            dell’accendersi della sacra lucerna che doveva rischiarare l’ambone
            durante le lezioni vigiliari, cosicché questa triplice benedizione ora
            non rappresenta che tre formole di ricambio. Non trattasi perciò né del
            fuoco sacro, né dei grani d’incenso da configgersi nel cereo, ma, giusta
            il testo delle collette ancor oggi superstiti nel Messale, il <em>novus
            ignis</em> è appunto un <em>lumen Christi</em>, siccome parimenti
            l’<em>incensum</em>, non designa già la profumata resina d’Arabia, ma sì
            il <em>nocturnus splendor</em> della candela accesa, la quale raffigura
            il Cristo, splendore della notte di questo secolo.</p>
            <p>Checché sia dell’erronea interpretazione data posteriormente a questi
            testi, non si può negare però che essi rappresentano quanto di più
            artistico e di più profondo si può sentire in occasione della Pasqua.
            Specialmente il <em>Praefatio</em> – recitato quest’unica volta dai
            diacono, perché originariamente spettava a lui l’illuminazione della
            lucerna – è d’una ispirazione così sublime, che da solo vale bene tutto
            un trattato teologico sul mistero della Redenzione.</p>
            <p>San Girolamo, scrivendo a un diacono di Piacenza, ha delle parole
            molto forti contro i diaconi del suo tempo, che nel preconio pasquale
            facevano sfoggio di tutta la loro immaginativa, e venivano ad
            incastonare nella composizione sacra i versi di Virgilio in lode
            dell’<em>apis mater</em>, che produce la cera. Il testo penetrato
            nell’attuale Messale, dàta certamente da quel tempo; ma, pur accusando
            un certo entusiasmo giovanile, esso è elegantemente sobrio, e dal punto
            di vista teologico, solo uno spirito gretto può fraintendere e
            scandalizzarsi delle espressioni entusiaste: <em>O felix culpa, o certe
            necessarium Adae peccatum</em>, che però in qualche luogo, come a Cluny,
            furono escluse dal Sacramentario.</p>
            <p><strong>Il Rito vigiliare.</strong> — Dopo l’offerta lucernaria del
            risplendente cereo, – che perciò si colloca a fianco del
            <em>Lectorium</em> sull’ambone – incomincia il rito vigiliare, il quale
            a Roma consisteva unicamente in una serie di letture in latino e in
            greco, intercalate da responsori e da collette. Questo tipo di veglia
            notturna è assai anteriore a quello degli attuali notturni descritti nel
            Breviario, i quali ripetono la loro origine dalla devozione
            monastica.</p>
            <p>Le lezioni a Roma erano regolarmente dodici, ripetute tanto nella
            lingua del Lazio che in greco, e questo in grazia della popolazione
            promiscua della Città durante il periodo bizantino. I responsori
            intercalari, invece che dal Salterio, come nella messa, derivano dalla
            raccolta delle Odi profetiche mattutinali, già in uso anche tra i
            giudei. Ma ad integrare tutto il rito, così com’era in antico, bisogna
            tener conto delle omelie dei presbiteri e del Papa, che da principio
            dovevano commentare successivamente al popolo le sacre pagine; siccome
            pure non è da trascurare la meditazione e la preghiera individuale
            privata, alla quale ciascuno si abbandonava quando il diacono ne dava
            l’intimo: <em>Flectamus genua</em>. Prostrati al suolo allora tutti
            pregavano in silenzio, e solo dopo qualche tempo il preside faceva
            annunziare: <em>Levate</em>, per riassumere egli in un’unica formola
            eucologica – <em>collecta</em> – i voti generali dell’assemblea e così
            presentarli unitamente a Dio.</p>
            <p><strong>Il Battesimo.</strong> — Così trascorreva la più gran parte
            della notte, quando verso l’alba la processione dei catecumeni e
            dell’alto clero – eccetto la <em>schola</em> che rimaneva in chiesa coi
            fedeli ad eseguire la litania che regolarmente poneva termine alla
            veglia – discendeva al battistero. Dico discendeva, come s’esprime ancor
            oggi la rubrica del Messale, sia che questa rubrica si riferisca
            originariamente al battistero apostolico <em>ad Nimphas, ubi Petrus
            baptizabat</em> nel tratto Nomentano-Salario, sia invece che abbia in
            vista le piscine battesimali erette da Damaso in Vaticano, il cui
            livello era sempre di molto inferiore a quello dell’aula vigiliare,
            dalla quale quindi il corteo doveva discendere <em>ad fontes</em>.</p>
            <p>La benedizione del fonte battesimale si compiva in Roma mediante il
            canto d’una prolissa orazione eucaristica o di ringraziamento, sul tipo
            di quella già veduta per la consacrazione del Crisma. Essa è diretta al
            Padre, e dopo aver ricordato tutti i significati tipici annessi
            all’acqua nelle sante Scritture, e all’istituzione del Battesimo fatta
            da Gesù Cristo nel Giordano, invoca (epiclesi) la grazia dello Spirito
            Santo, perché discenda nella piscina a santificare l’onda rigeneratrice.
            A questo punto della cerimonia, verso il secolo IX due assistenti, e in
            seguito lo stesso celebrante, cominciarono a immergere il cereo pasquale
            nell’acqua, prima che vi si versasse la fialetta del sacro crisma.</p>
            <p>In origine, anche a Roma il battesimo amministravasi per immersione
            ed infusione insieme. Perché l’acqua della vasca non arrivava mai sopra
            il collo del piede, v’erano delle doccie o getti, sotto i quali il sacro
            ministro poneva il candidato, affinché l’onda purificatrice discendesse
            dalla testa su tutto il corpo.</p>
            <p>Verso il secolo XIII molte diocesi d’Italia ritenevano tuttavia
            l’antico rito del battesimo per immersione; ma in seguito prevalse la
            forma d’infusione attualmente in uso, della quale la prima testimonianza
            ricorre già nella <em>Didachè</em> dei dodici Apostoli, alla fine cioè
            del I secolo.</p>
            <p>Col Battesimo, gli antichi solevano altresì amministrare la Cresima,
            che dopo il Sacramento della rigenerazione cristiana, teneva quasi il
            luogo della epiclesi paracletica post-consacratoria nella messa, tanto
            che veniva chiamata «Confirmatio», precisamente col nome attribuito
            all’epiclesi eucaristica nella liturgia ispanica: <em>confirmatio
            sacramenti</em>. L’imposizione episcopale delle mani, l’unzione del
            crisma ed il segno di Croce sulla fronte, <em>consignatio</em>, sono
            pertanto tre atti sacramentali che s’integrano vicendevolmente e
            costituiscono un unico sacramento, che i Bizantini chiamano:
            <em>Signaculum doni Sancti Spiritus</em>. Questo dono del Paraclito pone
            quasi il suggello all’amore santo che disposa come in un mistico
            connubio l’anima a Dio; è una specie d’unzione interiore che dedica e
            consacra l’anima cristiana ad esser tempio della Santissima Trinità.</p>
            <p><strong>La Messa.</strong> — Compiuti questi riti, il corteo,
            accompagnato questa volta dallo stuolo biancovestito dei neofiti, faceva
            ritorno finalmente all’aula vigiliare, le cui volte risuonavano ancora
            dei gridi supplichevoli delle invocazioni litaniche, ripetute ciascuna
            dapprima sette, poi cinque, quindi tre volte.</p>
            <p>Nella notte pasquale era superfluo l’introito, giacché l’assemblea
            era entrata e stava lì almeno da otto ore. È dubbio altresì che sia
            originario anche il <em>Gloria in excelsis</em>, sebbene in Roma lo si
            sia voluto considerare come il vero carme pasquale. Esso difficilmente
            può avere occupato da principio il posto che ha ora nella messa
            vigiliare di Pasqua, giacché perfino le due odierne lezioni
            dell’Apostolo e del Vangelo di san Matteo coll’annunzio della
            resurrezione, rappresentano un’inutile aggiunta al precedente ufficio
            vigiliare. Come per la <em>Coena Domini</em>, la messa pasquale doveva
            incominciare direttamente col prefazio <em>Sursum Corda</em>.</p>
            <p>Il tardo medio evo, – quando cioè l’ufficio vigiliare di Pasqua venne
            anticipato nel pomeriggio del sabato – volle aggiungere a questa messa
            della notte pasquale un altro piccolo ufficio che sostituisse il vespro
            del sabato santo. La liturgia romana finché poté, BÌ mantenne sempre
            estranea a questa innovazione la quale, non tiene neppur conto
            dell’anacronismo in cui viene a cadere, col celebrare il mesto tramonto
            del sabato santo dopo che da parecchie ore il diacono ha già salutata
            l’alba della Domenica di resurrezione.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Patr. Lat.</em> (Ediz. Migne), LXXVIII, col. 1009.<a
            href="#fnref1" class="footnote-back" role="doc-backlink">↩︎</a></p></li>
            <li id="fn2"><p>La ricostruzione, per quanto ipotetica, non è però
            interamente arbitraria. L’epiclesi introdotta nel testo ritrovasi ancora
            in una preghiera del Breviario che va sotto il nome di sant’Ambrogio, ma
            che invece è di Ambrogio Autperto, abbate Vulturnese. In essa l’autore
            parafrasa ed amplia una vecchia anafora fuori d’uso.<a href="#fnref2"
            class="footnote-back" role="doc-backlink">↩︎</a></p></li>
            <li id="fn3"><p><em>Ordo Romanus I</em>, <em>Patr. Lat.</em>, loc. cit.,
            col. 963.<a href="#fnref3" class="footnote-back"
            role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 11-27.</p>
    </footer>
</body>
</html>
