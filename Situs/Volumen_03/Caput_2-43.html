<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Settimana Santa</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-delle-palme">DOMENICA DELLE PALME</h3>
            <p><strong>Stazione in Laterano alla basilica del
            Salvatore.</strong></p>
            <p><strong>(Stazione a S. Pietro, colletta a S. Maria «in
            Turri».)</strong></p>
            <p>Le grandi cerimonie della settimana pasquale, come gli antichi
            chiamavano questo solenne settenario che stiamo per iniziare, nel medio
            evo si compivano di regola presso la residenza pontificia nel classico
            palazzo dei Laterani. Perciò anche la processione degli olivi e
            l’odierna messa stazionale si celebrano oggi nella veneranda basilica
            del Salvatore, trofeo permanente delle vittorie del Pontificato Romano
            sull’idolatria, sulle eresie e su tutte le porte infernali che da oltre
            diciannove secoli congiurano a danno della Chiesa e sempre sono respinte
            e vinte. <em>Non praevalebunt adversus eam</em>, ha detto Gesù, e
            passerà il cielo e la terra prima che venga meno una sillaba del labbro
            del Salvatore.</p>
            <p>Nel tardo medio evo talora l’odierna stazione, a volontà del Papa, si
            celebrava in Vaticano, ed allora la benedizione delle palme aveva luogo
            nella chiesa di Santa Maria <em>in Turri</em>, che sorgeva nell’atrio
            della basilica.</p>
            <p>La benedizione delle palme ci conserva l’antico tipo delle sinassi
            liturgiche, di quelle adunanze cioè, come la recita del divin ufficio,
            l’istruzione dei fedeli ecc., in cui non seguiva l’offerta del divin
            Sacrificio. Questo tipo di sinassi deriva dall’uso giudaico nelle
            sinagoghe della diaspora, ed entrò nel rituale cristiano sin dall’evo
            apostolico.</p>
            <p>La processione coi rami d’olivo deriva dall’uso gerosolimitano, quale
            ci descrive la pellegrina Eteria verso la fine del IV secolo. Da
            principio in occidente si tenevano i ramoscelli in mano durante la
            lettura del Vangelo; nelle Gallie cominciò a darsi una speciale
            benedizione, non già ai rami, ma a chi prestava tale atto d’ossequio
            alla parola evangelica. Si aggiunse la processione prima della messa,
            che venne a conferire una pompa ed un’importanza speciale ai ramoscelli,
            i quali finirono per essere alla loro volta santificati dalla
            benedizione sacerdotale.</p>
            <hr />
            <h4 id="benedizione-delle-palme">BENEDIZIONE DELLE PALME</h4>
            <p><strong>Colletta a San Silvestro in Laterano</strong></p>
            <p>Giusta gli Ordini Romani del secolo XIV, le palme venivano prima
            benedette dal cardinale di San Lorenzo, e quindi per ministero dei
            chierici erano trasportate nell’interno del Patriarchio nell’oratorio di
            San Silvestro, dove gli accoliti della basilica Vaticana avevano
            l’ufficio di farne la distribuzione al popolo. Quella al clero veniva
            invece compiuta personalmente dal Pontefice nell’aula tricliniare di
            Leone IV, donde appunto muoveva oggi la processione alla volta della
            chiesa stazionale del Salvatore.</p>
            <p>Giunto il Papa sotto il portico, s’assideva in trono, e mentre le
            porte dell’aula sacra rimanevano ancor chiuse, il primicerio dei cantori
            e il priore basilicario a capo del loro personale di servizio intonavano
            l’inno <em>Gloria, laus</em> etc., prescritto ancor oggi nel Messale.
            Allora finalmente si aprivano le porte ed il corteo faceva la sua
            entrata trionfale nella basilica Salvatoriana, affine di dar principio
            colla messa al grandioso dramma dell’umana redenzione. Il Papa assumeva
            le sacre vesti nel <em>secretarium</em>, ma ad indicare la funebre
            mestizia che pervade tutta la liturgia di questa settimana, i
            <em>basilicari</em> quest’oggi tralasciavano di distendere sul suo capo
            la tradizionale <em>mappula</em> o baldacchino, che era uno dei
            contrassegni di rispetto e di venerazione presso gli antichi.</p>
            <hr />
            <p>La colletta per la benedizione delle palme comincia coll’introito:
            «Salve, o figlio di David; benedetto Colui che viene nel nome di Iahvè;
            o Re d’Israele, salve, evviva». Ecco il saluto messianico che il Cristo
            oggi acclamato dai gentili, dai fanciulli, dal basso popolo e dai
            semplici, s’attese invano dalla Sinagoga. La conseguenza si è, che Gesù
            ripudia l’ostinato Sanhedrin, e si rivolge invece alle nazioni dei
            gentili, le quali lo accolgono come il loro Dio e Redentore. La
            misericordia del Signore però è infinita, ed anche Israele può sperare
            salvezza, a condizione tuttavia che muova anch’esso incontro al Cristo
            cantando col Salmista e coi fanciulli del giorno delle palme: Benedetto
            Colui che viene nel nome di Iahvè.</p>
            <p>Dobbiamo professare una grande devozione per quest’atto di fede
            messianica, tanto desiderato da Gesù Cristo. La Chiesa lo rinnova nel
            momento più solenne del sacrificio, quando cioè Gesù all’invito del
            Sacerdote sta per discendere in stato di vittima sui nostri altari.</p>
            <p>Segue la colletta di benedizione sull’adunanza: «O Dio, cui è giusto
            amare sopra ogni cosa, moltiplica su di noi i doni della tua grazia, e
            mentre pei meriti della morte del Figlio tuo ci fai sperare
            quell’eternità gloriosa che forma appunto l’oggetto della nostra fede,
            in grazia della sua risurrezione ci concedi di giungere là dove
            tendiamo. La forma è veramente solenne, ed il concetto è chiaro e
            preciso: la morte di Gesù è la causa meritoria di nostra salvezza, ma la
            sua risurrezione ne è la causa esemplare; perché Gesù glorioso trasfonde
            nel corpo e nelle sue mistiche membra quella santità e quella
            beatitudine che inonda il Capo nel giorno del suo solenne trionfo sulla
            morte e sul peccato.</p>
            <p>Il brano dell’Esodo (XV, 27, XVI, 1-7) col racconto della rivolta
            degli Israeliti contro Mosè, veramente non ha troppo a vedere col
            mistero dell’odierna domenica; i liturgisti gallicani del medio evo lo
            prescelsero tuttavia in grazia delle fonti d’acqua e dei settanta
            palmizi all’ombra dei quali s’attendò il popolo del Signore.</p>
            <p>Gl’Israeliti tratti via dalla servitù d’Egitto in modo così
            prodigioso, mormorano tuttavia contro il Signore e rimpiangono gli agli
            e le carni d’Egitto. Essi preludevano a quello che i figli loro erano
            per fare contro il vero Mosè, il vero liberatore dalla schiavitù
            dell’inferno, che sarebbe stato maledetto ed ucciso nel momento stesso
            in cui, a redimerli, stava dando per loro la vita.</p>
            <p>I due responsori di ricambio che seguono, non sono in alcuna
            relazione colla cerimonia della benedizione delle palme, e sono stati
            assegnati qui tanto per riempire le lacune e dividere le due lezioni
            scritturali. Come si vede, tutto l’ordinamento dell’odierna funzione,
            non ostante la sua parvenza arcaica, è un po’ fittizio; trattasi
            d’elementi d’origine e d’ispirazione disparatissimi, i quali vennero
            fusi insieme alla meglio senza una vera unità di concetto.</p>
            <p>Il primo responsorio è derivato da Giovanni (XI, 47-53) e canta del
            convegno tenuto in casa di Caifa nel quale, all’osservazione che Gesù si
            traeva dietro le turbe ed esponeva il Sinedrio al pericolo che presto o
            tardi i Romani, gelosissimi, avrebbero soffocato quei moti
            d’insurrezione nazionale, Caifa dichiarò esser meglio mandare a morte
            uno, cioè Gesù, per salvare tutti. Lo Scrittore Sacro insiste nel far
            rilevare che le parole dello scaltro pontefice hanno una portata assai
            superiore alle sue intenzioni, e che in forza del suo ufficio gli furono
            poste sul labbro dallo Spirito Santo.</p>
            <p>Il secondo responsorio serve solo di ricambio, ed è stato preso ad
            imprestito dal I Notturno del giovedì santo. Esso deriva dal Vangelo di
            san Matteo (XXVI, 39, 41) e descrive Gesù che nella sua agonia nell’orto
            degli olivi supplica il Padre, si conforma alla sua santa volontà ed
            esorta gli addormentati discepoli, perché nell’orazione cerchino lo
            scampo contro la tentazione e la prova che sta ormai per incominciare.
            Non basta che le disposizioni abituali della volontà siano rette; la
            natura mortale è fragile e senza l’aiuto della grazia vien meno per il
            bene. Bisogna quindi pregare e non stancarsi mai d’implorare questo
            soccorso tanto necessario. I Santi, e specialmente sant’Alfonso,
            riassumevano cosi l’insegnamento cristiano circa la necessità della
            preghiera: Chi prega, si salva, e chi non prega, si danna.</p>
            <p>L’odierna lettura di san Matteo col racconto dell’ingresso solenne di
            Gesù nella Santa Città (XXI, 1-9) ci è attestato nella liturgia di
            Gerusalemme sin dalla, seconda metà del IV secolo. Giusta la profezia di
            Zaccaria, il Redentore entra nella Città Santa seduto sull’asinello, a
            simboleggiare il carattere tutto mite e benigno di questa sua prima
            apparizione messianica. Egli non vuole spaventare colle folgori, ma
            brama d’attirare tutti al suo Cuore colla dolcezza delle sue attrattive.
            L’asina poi e l’asinello, che, giusta il santo Vangelo, trovavansi
            legati alle mura del castello vicino al monte degli olivi, donde furono
            sciolti dagli Apostoli e menati a Gesù, rappresentano il popolo gentile,
            esiliato dalla patria d’Abramo, diseredato dall’eredità d’Israele,
            abbrutito sotto le ritorte dell’idolatria. Agli Apostoli è confidata la
            missione di proscioglierlo dai suoi errori e di ricondurlo al
            Salvatore.</p>
            <p>La colletta seguente, giusta l’uso della liturgia romana, quando
            trattasi di preghiere di speciale importanza, serve come di preludio
            all’anafora consecratoria dei sacri rami. Essa quindi è parallela alla
            Secreta prima del prefazio della messa:</p>
            <p>Preghiera. — «Accresci, o Dio, la fede di coloro che in te sperano, e
            clemente esaudisci le preghiere dei supplicanti. La tua misericordia
            discenda copiosa sopra di noi; e siano altresì benedetti questi germogli
            di palma e d’olivo; e come a prefigurar la Chiesa, tu concedesti
            numerosa progenie a Noè uscito dall’arca e a Mosè uscito dall’Egitto
            insieme coi figli d’Israele, così anche noi, recando in mano palme e
            rami d’olivo, per mezzo d’una santa vita possiamo andare incontro al
            Cristo, e per i suoi meriti meritiamo d’entrare nell’eterno gaudio. Egli
            che Dio teco e nell’unità dello Spirito Santo, vive e regna per tutti i
            secoli. ℟. Così è».</p>
            <p>Questa preghiera, di gusto tanto squisito e d’una pietà sì profonda,
            spiega assai bene il simbolismo della processione che sta per eseguirsi,
            assegna la cagione per cui si è letta la pericope dell’Esodo col
            racconto dei settanta palmizi. La palma si dà al vincitore, e colui che
            esce incolume dall’Egitto può ben meritare la gloria del trionfo.</p>
            <blockquote>
            <p><em>Sac.</em> ℣. «Il Signore sia con voi».<br />
            ℟. «E col tuo spirito».<br />
            <em>Sac.</em> ℣. «In alto i cuori».<br />
            ℟. «Sono già intenti al Signore».<br />
            <em>Sac.</em> ℣. «Rendiamo grazie al Signore nostro Dio».<br />
            ℟. «È conveniente e giusto».</p>
            </blockquote>
            <p>Segue l’anafora, che, giusta il suo primitivo significato, oggi è un
            vero carme eucaristico, ossia inno di lode e di ringraziamento a Dio per
            la sua immensa santità e la squisitezza della sua misericordia verso gli
            uomini:<br />
            Sac. «È veramente conveniente e giusto, retto e proficuo che sempre e
            dovunque noi ti rendiamo grazie, o Signore Santo, Padre onnipotente,
            eterno Dio; tu che sei glorificato nella moltitudine dei tuoi Santi, cui
            tutte le creature ubbidiscono. Te solo, infatti, esse riconoscono per
            loro autore e Dio, onde non solo ogni cosa creata annunzia la tua lode,
            ma i tuoi Santi in modo speciale ti benedicono, quando liberamente
            confessano il gran nome del tuo Unigenito Figlio innanzi ai re e ai
            potenti di questo mondo. Cui assistono gli Angeli e gli Arcangeli, i
            Troni e le Dominazioni, che insieme con tutta quanta la milizia del
            celeste esercito, incessantemente cantano a te un inno alla tua gloria,
            dicendo: Santo, Santo, Santo è il Signore degli eserciti. La tua gloria
            riempie il cielo e la terra. Salve, evviva sino alle stelle. Benedetto
            colui che viene nel nome del Signore. Salve, evviva».</p>
            <p>Segue una serie di collette di sapore abbastanza antico e
            d’elevatissima ispirazione, colle quali la Chiesa sembra che voglia
            quasi sfogare tutto il suo amore verso il Redentore, già vicino ad
            immolarsi per lei. In origine queste varie preghiere costituivano come
            una serie di collette di ricambio; oggi invece la cerimonia è divenuta
            molto prolissa, giacché tutte queste diverse formole di benedizione,
            prefazio cioè, collette ecc. che da principio si sostituivano, o meglio,
            s’escludevano a vicenda, nell’attuale Messale fanno parte integrale
            della cerimonia della benedizione delle palme. Ne è venuta fuori una
            funzione devota sì, ma forse senza proporzione ed armonia, il che rivela
            la sua tarda introduzione nella liturgia romana.</p>
            <p>La seguente colletta si riferisce esclusivamente ai rami di olivo
            senza nessun accenno alle palme, che nel medio evo erano divenute
            estremamente rare in Europa:<br />
            <em>Preghiera.</em> — «O Signore santo, Padre onnipotente, eterno Dio,
            noi ti preghiamo di benedire e santificare quest’olivo da te creato, che
            per tuo volere germogliò sul tronco, e che la colomba portò nel becco
            ritornando nell’arca; affinché chiunque ne riceverà un germoglio
            conseguisca la salute dell’anima e del corpo, e divenga esso per noi
            rimedio salutare e pegno della tua grazia. Per il Signore».</p>
            <p>Dio si compiace d’umiliare la superbia del Satana impedendogli di
            nuocere ai Cristiani, in grazia dei sacramentali, consistenti per lo più
            in piccoli oggetti di devozione, benedetti dal sacerdote, e conservati
            con fede dai fedeli. Alla qual specie di sacramentali appartengono
            appunto le palme.<br />
            <em>Preghiera.</em> — «O Signore, che raccogli quanto era disperso, e
            raccoltolo lo conservi; tu che benedicesti il popolo uscito incontro a
            Gesù coi rami d’albero, benedici altresì questi rami di palma e d’olivo
            che i tuoi servi ricevono con tutta fede e in onore del tuo nome;
            affinché dovunque siano recati, gli abitanti ne conseguano la tua
            benedizione, e allontanata ogni ostilità, la tua destra si degni di
            proteggere coloro che redense Gesù Cristo tuo figlio e nostro Signore.
            Il quale vive e regna».</p>
            <p>Nella seguente preghiera si spiega tutto il simbolismo dell’odierna
            cerimonia. Come le turbe mossero incontro colle palme al trionfatore
            della morte e dell’inferno, cosi oggi Dio ci anticipa il dono della
            palma, onde stimolarci a lottare strenuamente affine di conseguire sulle
            soglie dell’eternità un’altra palma, non più soggetta ad appassire ed a
            disseccarsi, ma perpetuamente fresca e verdeggiante.<br />
            <em>Preghiera.</em> — «O Dio, che con meravigliosa armonia, anche per
            mezzo delle cose insensibili, volesti rivelarci l’ordine della nostra
            redenzione, fa che lo spirito dei tuoi devoti penetri bene il
            significato mistico del fatto compiuto oggi dalle turbe, che,
            rischiarate da superna luce, mossero incontro al Redentore e copersero
            il suo sentiero di rami di palma e d’ olivo. Infatti i rami di palma
            preannunziano il suo trionfo sul principe della morte, e i germogli
            d’olivo indicano una certa qual unzione spirituale; giacché fin d’allora
            quella fortunata schiera di popolo dové comprendere che sotto quei
            simboli si dichiarava come il Redentore nostro, tocco dalla miseria
            degli uomini, doveva lottare contro il principe della morte per dar la
            vita a tutto il mondo, e morendo doveva riportarne il trionfo. E perciò
            la medesima turba nel prestargli ossequio si servi di tali simboli che
            significassero i trionfi della sua vittoria e la facile copia della sua
            misericordia. Noi pure esprimendo con viva fede questo fatto e questo
            medesimo significato, o Signore Santo, Padre onnipotente, eterno Dio,
            supplichevoli ti preghiamo per il medesimo Signor nostro Gesù Cristo,
            onde in Lui e per Lui di cui tu ci volesti membra, riportando vittoria
            sull’impero della morte, meritiamo d’essere a parte della gloria della
            sua risurrezione. Egli che teco ecc.».</p>
            <p>Nella seguente colletta già non si parla più di palmizi, ma all’olivo
            vengono riavvicinati altri alberi, giacché nei paesi nordici, dove
            massimamente si svolse l’odierno rito, a cagione del freddo non vi
            cresce né la palma, né l’olivo:<br />
            <em>Preghiera.</em> — «O Signore, che volesti che la colomba recasse in
            terra l’annunzio di pace per mezzo d’un ramoscello d’olivo; santifica
            colla tua benedizione questi rami d’olivo e d’altri alberi, onde
            apportino salvezza a tutto il tuo popolo. Per Cristo ecc.».</p>
            <p>Il rito esterno è vano, se al labbro che ora, non si unisce il cuore
            che adora:<br />
            <em>Preghiera.</em> — «Ti preghiamo, o Signore, benedici questi rami di
            palma e d’olivo, e fa si che quanto oggi il popolo in tuo onore
            eseguisce in modo sensibile, lo compia anche interiormente con una
            fervida devozione, riportando vittoria sullo spirituale nemico, e
            dedicandosi con sommo trasporto alle opere di misericordia. Per il
            Signore».</p>
            <p>Qui il sacerdote asperge i rami coll’acqua santa e li turifica
            coll’incenso benedetto.</p>
            <blockquote>
            <p><em>Sac.</em> ℣. «Il Signore sia con voi».<br />
            ℟. «E col tuo spirito».</p>
            </blockquote>
            <p><em>Preghiera.</em> — «O Dio, che per la nostra salute inviasti in
            questo mondo il tuo figliuolo Gesù Cristo Signor nostro, perché si
            abbassasse sino a noi onde risollevarci sino a te; a cui entrando in
            Gerusalemme a dar compimento alle Scritture, la turba del popolo
            credente coi rami di palma e con fervida devozione distese lungo il
            cammino le proprie vesti; ci concedi di preparargli la via della nostra
            fede, donde tolte via le pietre d’intoppo e gli scrupoli, distenda
            invece i suoi rami frondosi la giustizia per mezzo delle buone opere,
            affinché meritiamo di seguire le sue vestigia; Egli che vive e
            regna».</p>
            <p>Durante la distribuzione delle palme o dei rami d’olivo benedetti, il
            coro dei cantori eseguisce le antifone seguenti tolte dal Vangelo
            poc’anzi recitato:<br />
            «I fanciulli Ebrei andarono incontro al Signore con rami d’olivo, e
            dicevano: Salve, sino alle stelle».</p>
            <p>Oggi i fanciulli fanno gli onori della festa, perché Dio si compiace
            delle anime semplici ed innocenti, ed è appunto a loro che rivela i suoi
            secreti.<br />
            «I fanciulli Ebrei stendevano le proprie vesti lungo la via e gridavano:
            Salve al Figlio di David; benedetto colui che viene nel nome del
            Signore».</p>
            <p>Dopo distribuiti i rami benedetti si recita la seguente colletta,
            prima d’iniziare la processione:<br />
            <em>Preghiera.</em> — «O Dio eterno ed onnipotente, che disponesti che
            il Signor nostro Gesù Cristo sedesse sul polledro d’un’asina, e tu
            stesso insegnasti alla turba del popolo a distendere sulla via le vesti
            e i rami d’albero e a cantare Salve in suo onore; deh! fa che imitiamo
            la loro innocenza, onde meritiamo di conseguirne anche ii premio. Per il
            medesimo Signore».</p>
            <blockquote>
            <p><em>Diacono</em> ℣. «Sfiliamo processionalmente e in pace».<br />
            ℟. «Nel nome di Cristo. Amen».</p>
            </blockquote>
            <p>Segue la processione, che sebbene quest’oggi abbia un significato
            speciale e voglia ricordare l’entrata trionfale di Gesù in Gerusalemme,
            però è un residuo dell’antica processione stazionale e domenicale, che
            nel medio evo, specialmente nelle abbazie benedettine, precedeva
            regolarmente la messa. Durante il cammino il coro dei cantori eseguisce
            le seguenti antifone:</p>
            <p>Ant. «Avvicinandosi il Signore a Gerusalemme, mandò due del suoi
            discepoli e disse loro: Andate al castello qui incontro, e ritroverete
            legato un polledro di giumenta, sul quale nessuno ancora sedè;
            scioglietelo e menatelo a me. Se qualcuno vi domanda, dite: Serve al
            Signore. Sciolto l’asinelio lo condussero a Gesù, e distese sul suo
            dorso le loro vesti. Gesù vi sedè. Altri distesero i loro mantelli sulla
            via, altri la cosparsero di ramoscelli d’albero. Quelli che seguivano,
            gridavano: Salve, benedetto colui che viene nel nome del Signore;
            benedetto il regno di David, padre nostro. Salve sino alle stelle. Pietà
            di noi, figlio di David».</p>
            <p><em>Ant.</em> «Avendo il popolo saputo che Gesù era per giungere a
            Gerusalemme, presi dei rami di palme gli uscì incontro. I fanciulli
            acclamavano: Ecco colui che viene a salvare il popolo. Questi è la
            nostra salvezza e la redenzione d’Israele. Quanto grande è la sua maestà
            cui escono incontro i Troni e le Dominazioni! Non temere, o figlia di
            Sion; ecco che viene a te il tuo re seduto su un polledro d’asina,
            siccome fu detto nella Scrittura: Salve, o re, artefice del mondo, che
            sei venuto a riscattarci».</p>
            <p><em>Ant.</em> «Sei giorni prima della solennità pasquale, quando il
            Signore giunse alla città di Gerusalemme, gli mossero incontro i
            fanciulli portando in mano rami di palme, e gridavano sino alle stelle:
            Salve. Benedetto sii tu che giungi qui nell’infinita tua misericordia:
            Salve, sino alle stelle».</p>
            <p><em>Ant.</em> «La turba muove incontro al Redentore coi fiori e colle
            palme, e rende il conveniente ossequio al vincitore e trionfatore; il
            popolo lo acclama Figlio di Dio; i gridi e le lodi del Cristo salgono in
            cielo. Salve, sino alle stelle».</p>
            <p><em>Ant.</em> «Mostriamoci fedeli al trionfatore della morte, insieme
            agli angeli ed ai bambini, ed acclamiamo: Salve, sino alle stelle».</p>
            <p><em>Ant.</em> «Un immenso popolo che s’era raccolto per la solennità
            della Pasqua, acclamava al Signore: Benedetto colui che viene nel nome
            del Signore. Salve, sino alle stelle».</p>
            <p>Segue l’inno <em>Gloria, laus</em> etc. colla cerimonia del crocifero
            che picchia alle porte del tempio per farle aprire al corteo. Come rito,
            Roma lo conobbe assai tardi; come simbolo, i due cori che si rispondono
            dentro e fuori del tempio, raffigurerebbero la lode divina che
            incessantemente alternano la Chiesa trionfante e quella militante.</p>
            <hr />
            <h4 id="alla-messa">ALLA MESSA</h4>
            <p><strong>Stazione a San Giovanni in Laterano.</strong></p>
            <p>Al ritorno della processione segue la messa, che però ha un carattere
            affatto diverso dalla benedizione delle palme ed è in più intima
            relazione colla liturgia dei giorni precedenti. Infatti, mentre le preci
            e le antifone riferite più sopra acclamano il Redentore siccome
            trionfatore della morte e del peccato, la messa stazionale,
            d’ispirazione interamente romana, ne considera piuttosto gl’intimi
            sentimenti di profondo annientamento, d’umiliazione e di dolore, siccome
            vittima d’espiazione per i peccati del mondo.</p>
            <p>La sacra liturgia di questi giorni non dissocia punto il ricordo
            della passione del Salvatore da quello dei trionfi della sua
            resurrezione – ecco la ragione dell’antico titolo di <em>Hebdomada
            paschalis</em>, dato già a questa settimana, e delle frequenti menzioni
            della santa resurrezione che ricorrono nella messa e nell’Ufficio
            Divino, cosi oggi che il venerdì santo –. Infatti, se il <em>Pascha
            nostrtum immolatus Christus</em>, incomincia la sera del giovedì santo e
            si prosegue nella Parasceve, esso però ha il suo vero compimento nella
            mattina della risurrezione, allorché Colui che era <em>mortuus propter
            delicta nostra, resurrexit propter iustiflcationem nostram</em>. Per gli
            antichi il <em>Paschale Sacramentum</em> comprendeva questo triplice
            mistero, onde essi, perfino il venerdì santo, innanzi all’adorabile
            Legno della Croce, già preannunziavano le glorie del Salvatore risorto.
            <em>Crucem Tuam adoramus… et sanctam resurrectionem tuam laudamus et
            glorificamus</em>.</p>
            <hr />
            <p>L’introito è tolto da quel medesimo salmo 21 che intonò Gesù Cristo
            in croce, e che descrive così mirabilmente le sue sofferenze, le
            ignominie, i palpiti del suo cuore e le speranze per la prossima lieta
            risurrezione: «Signore, non allontanare da me il tuo soccorso; attendi a
            difendermi. Salvami dalle zanne del leone e scampa la mia debolezza
            dalle corna dei liocorni».</p>
            <p>La colletta è d’una squisitezza di composizione che rivela l’aureo
            periodo della liturgia romana: «O Dio onnipotente ed eterno, che a dare
            al genere umano un esempio d’umiltà da imitarsi, disponesti che il
            Salvatore nostro s’incarnasse e subisse il supplizio della Croce, ci
            concedi d’accogliere fruttuosamente l’insegnamento della sua pazienza,
            onde essere a parte della sua risurrezione».</p>
            <p>Ecco qui spiegato tutto il significato del sacro rito che dovrà
            compiersi durante questa settimana. Gesù crocifisso è come un libro nel
            quale l’anima legge tutto quello che Dio desidera da lei per divenir
            santa. La frase della colletta: <em>patientiae ipsius habere
            documenta</em> perde molto in energia quando viene tradotta in italiano.
            Essa significa che dobbiamo realizzare nella nostra vita quelle lezioni
            di sofferenza e di espiazione che Gesù c’impartisce dalla cattedra della
            croce. Viene infine la speranza della risurrezione, che la Chiesa non
            vuol mai disgiunta dalle sofferenze del Golgota.</p>
            <p>La lezione è tratta dalla lettera ai Filippesi (II, 5-11) in cui san
            Paolo ci descrive il Cristo, il quale per nostro amore ecclissa la
            gloria della sua consustanzialità col Padre, prende l’abito servile ed
            ubbidisce a Dio sino alla morte più crudele ed infamante. Sin qui
            l’espiazione, ma ecco subito il trionfo e l’inizio dell’impero
            messianico. Iddio col fuoco della sua divinità riscalda quelle gelide
            membra di Gesù che gli si erano offerte sulla Croce. Egli trasfonde in
            loro la propria vita, e al nome del Salvatore tracciato da Pilato sul
            cartello posto a titolo di ludibrio sull’asta verticale della croce
            attribuisce tanta gloria e tanta potenza, che diventa oggimai il simbolo
            di tutti i predestinati alla gloria del cielo.</p>
            <p>Il responsorio graduale deriva dal salmo 72 e prelude già al trionfo
            di domenica prossima: «Per poco non stavo per vacillare, giacché mi
            eccitai a riguardo dei malvagi, indignato del letargo di morte in cui
            giacevano prostrati i peccatori. Tu però, o Padre mio, mi prendesti per
            mano, m’hai condotto giusta il tuo volere, e m’hai accolto con trionfo».
            Lo zelo di Gesù vedendo la rovina di tante e tante anime, arse di santo
            ardore nella sua passione; Egli affrontò impavido i nemici dell’umanità,
            i demoni e i loro alleati, cioè gli empi. Stava anzi per soccombere
            sotto i loro colpi, imperocché sulla Croce alla violenza dei tormenti
            l’anima sua benedetta fu separata dal corpo, il quale subì perfino
            l’umiliazione del sepolcro. Ma in tutto questo la mano dell’Onnipotente
            ha sempre guidato il suo unigenito Figliuolo; ella l’ha condotto sul
            sentiero della vita, e l’ha coronato colla gloria trionfale della sua
            risurrezione ed ascensione al cielo.</p>
            <p>Il salmo tratto, o direttaneo, è il 21, nel quale prima si descrivono
            le agonie strazianti del Cristo e i suoi sentimenti d’umiltà, d’intima
            desolazione e di fiduciale abbandono in Dio; quindi si esalta il trionfo
            della redenzione messianica e si annunzia la nuova generazione, cioè la
            Chiesa, alla quale sarebbe diretto il messaggio evangelico.</p>
            <p>La lezione evangelica di san Matteo contiene tutto il racconto della
            passione del Signore (XXVI-XXVII) dall’ultima cena cogli Apostoli sino
            all’apposizione dei suggelli al suo sepolcro. La qual tradizione a Roma
            è molto antica, essendoci attestata dagli <em>Ordines</em> del IX
            secolo.</p>
            <p>La memoria delle pene sostenute per nostro amore da Gesù Cristo, deve
            conservarsi ognor viva nel nostro cuore, producendovi quei sentimenti
            d’amore e di gratitudine che produceva in san Paolo, quando scriveva:
            «Cristo mi ha amato ed ha dato se stesso per me; io vivo, ma non sono
            già più io che vivo, è bensì Cristo che vive in me. Io vivo nella sua
            fede».</p>
            <p>Il Crocifisso ci deve insegnare sopratutto tre cose. Primo quanto
            grande è stato l’amore che tutta l’augusta Triade ci ha portato, sino a
            sacrificare per noi Gesù, l’unigenito di Dio; secondo, che orribil cosa
            sia il peccato, il quale non ha potuto essere espiato altro che colla
            morte atrocissima del Salvatore; terzo, quanto vale l’anima propria, la
            quale non ha potuto essere riscattata a minor prezzo del Sangue di Gesù.
            Conchiudeva san Paolo la sua meditazione sulla passione di Gesù:
            <em>Empti enim estis pretio magno; glorificate et portate Deum in
            corpore vestro</em>.</p>
            <p>L’antifona per l’offerta è tolta dal salmo 68, che pure prelude alla
            passione del Salvatore: «Venendo tra gli uomini, il mio cuore non si
            attese da loro che ignominie ed ingratitudine. Aspettai chi entrasse a
            parte della mia pena, ma indarno. Cercai chi mi consolasse, ma non
            ritrovai alcuno. Mi diedero in pasto del fiele, e nell’ardore della mia
            sete mi abbeverarono d’aceto».</p>
            <p>Gesù ripeté questi medesimi accenti di desolazione a santa Gertrude e
            a santa Margarita Alacoque, manifestando il suo vivo desiderio che anime
            a lui particolarmente consacrate, quali i sacerdoti e le persone
            religiose, entrino a parte di questi suoi sentimenti, riparino, espiino
            con lui, e lo consolino col loro amore.</p>
            <p>La preghiera sulle oblate, al pari di quella dopo la Comunione,
            derivano dalla domenica fra l’ottava di Natale che è di carattere
            generale.</p>
            <p>L’antifona per la Comunione è stata tolta da san Matteo (XXVI, 42):
            «Padre, se non può farsi che io non sorbisca questo calice, si compia il
            tuo volere». Quando durante il canto di queste parole i fedeli si
            appressavano realmente a sorbire dal calice sostenuto dal diacono il
            Sangue del Cristo, essi comprendevano perfettamente che il comunicarsi è
            un rendersi solidari della sua passione. Nella messa infatti non è
            solamente Gesù Cristo che rinnova misteriosamente il suo sacrificio, ma
            siamo noi altresì che, sopratutto in grazia della santa Comunione, ci
            uniamo a lui, come le membra al capo, per umiliarci, per immolarci, per
            offrirci con lui, per morire nella sua morte, onde aver parte nella sua
            vita.</p>
            <p>Questo calice di passione non può passar oltre da noi; è necessario
            che noi lo beviamo, se vogliamo vivere e compiere la volontà di Dio.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 178-189.</p>
    </footer>
</body>
</html>
