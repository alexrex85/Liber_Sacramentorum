<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="feria-iv-dei-iv-tempi-di-quaresima">FERIA IV DEI IV TEMPI DI
                QUARESIMA</h3>
                <p><strong>Colletta a San Pietro in Vincoli.</strong></p>
                <p><strong>Stazione a Santa Maria Maggiore.</strong></p>
                <p>Veramente il parlare di IV Tempi in quaresima, sembra cosa del tutto
                superflua, perché i tre giorni di questa settimana consacrati al digiuno
                <em>IV Temporum</em> rientrano semplicemente nella serie della sacra
                quarantena e non se ne distinguono punto. Infatti, le antiche fonti
                romane ci parlano del digiuno del IV, VII e X mese, ed il Pontificale
                narra di papa Callisto: <em>Hic constituit ieiunium die sabbati ter in
                anno fieri</em><a href="#fn1" class="footnote-ref" id="fnref1"
                role="doc-noteref"><sup>1</sup></a> senza dir nulla dei tre digiuni
                delle <em>Tempora</em> di Marzo.</p>
                <p>La quaresima era un digiuno a parte e non rientrava punto nel ciclo
                <em>III Temporum</em>, a meno che la prima settimana di questi Quattro
                Tempi non si fosse fatta coincidere colla quinquagesima, o che l’attuale
                fissazione del digiuno nella sesta settimana prima di Pasqua non dati da
                un tempo quando il digiuno pasquale cominciava solo tre settimane prima
                della grande solennità. In conclusione, o il digiuno di queste
                <em>Tempora</em> in quaresima è un’appiccicatura priva di speciale
                significato, o bisogna trovar loro un posto fuori del digiuno
                pasquale.</p>
                <p>Anche le ordinazioni <em>mense martio</em> non sono primitive; la
                prima volta che se ne discorre è in una lettera di papa Gelasio I ai
                vescovi della Lucania<a href="#fn2" class="footnote-ref" id="fnref2"
                role="doc-noteref"><sup>2</sup></a>, mentre ai tempi di Leone I erano
                permesse il primo giorno di Pasqua<a href="#fn3" class="footnote-ref"
                id="fnref3" role="doc-noteref"><sup>3</sup></a>.</p>
                <p>Comunque sia, a Roma è di rito che nella feria IV precedente la sacra
                cerimonia, gli scrutini dei candidati al sacerdozio si compiano nella
                basilica Liberiana, ove si tiene perciò la stazione, quasi a porli sotto
                il patrocinio di colei che Proclo di Costantinopoli salutò: <em>O
                templum, in quo Deus sacerdos factus est</em>.</p>
                <p>La basilica Liberiana sulla cima dell’Esquilino, in origine venne
                adattata da papa Liberio dentro un’aula classica, che toglieva il nome
                da Sicinino; onde Ammiano Marcellino la chiama senz’altro: <em>basilica
                Sicinini</em>. A tempo di Damaso, essa fu occupata dagli scismatici del
                partito d’Ursicino. Sisto III la fece restaurare e decorare di mosaici
                rappresentanti la vita della Vergine; e forse data anche dal suo tempo
                l’erezione dell’oratorio del Presepe, minuscola riproduzione romana del
                santuario della natività di Betlehem. Sotto l’altare maggiore è il corpo
                di san Mattia e quello di sant’Epafra, discepolo di san Paolo a
                Colossi.</p>
                <hr />
                <p>L’introito è oltremodo mesto, ma pieno di fiducia, e l’arte del
                compositore gregoriano ha saputo trasfondere stupendamente questo stato
                d’animo nella melodia dell’antifonario. Il testo è derivato dal salmo
                24: «Ricordati delle tue misericordie, o Signore, e dell’eterna tua
                compassione. Deh! che non prevalgano mai i nostri nemici. O Dio
                d’Israel, ci libera da ogni angustia».</p>
                <p>Dopo la prece litanica, il diacono invita l’assemblea a prostrarsi a
                terra: – <em>flectamus genua</em> –; indi, dopo una breve preghiera che
                ognuno fa per suo conto, il medesimo levita avverte di levarsi, –
                <em>levate</em> – perché il sacerdote possa <em>riassumere nella
                colletta</em> – ecco il vero significato di questa parola – i voti di
                ciascuno per presentarli a Dio. Ecco il testo della colletta d’oggi :
                «Accogli pietosamente, o Signore, le nostre preci, e distendi la tua
                potente destra contro tutti i nostri avversari».</p>
                <p>Il digiuno della sacra quarantena e la catechesi agli aspiranti al
                battesimo rievocano il ricordo dell’Oreb (Ex. XXIV, 12-18), quando cioè
                Mosè si trattenne quaranta giorni in digiuni e colloqui con Iahvè sulle
                vette granitiche del Sinai, affine di ricevere da lui le tavole della
                Legge.</p>
                <p>Solitudine, preghiera, digiuno, nubi, fuoco, lampi dovevano
                purificare colla penitenza e l’umiltà l’animo del grande duce degli
                Israeliti, ed incutere in questi un gran timore di Dio ed un altissimo
                concetto della trascendenza e santità di Iahvè. Eppure, sul Sinai fu
                solo un angelo che sostenne l’ufficio di nunzio di Dio. Quale santità
                non richiederà dunque da noi il ministero del sacro altare, dove non già
                l’ombra, ma si contiene la realtà stessa dei misteri prefigurati
                nell’Antica Legge?</p>
                <p>Il responsorio graduale è tratto dal salmo 24, come l’introito :
                «Sono accresciute le ambascie del mio cuore; toglimi, o Signore, dalle
                mie pene. Riguarda la mia pochezza e i miei stenti, e mi perdona le mie
                colpe».</p>
                <p>Segue la seconda colletta, che però fa un’unica cosa colla lezione
                precedente e col graduale, di cui è come la conclusione: «Riguarda
                benigno, o Dio, la pietà del tuo popolo; onde l’anima rinvigorisca,
                arrecando copioso frutto di buone opere, mentre il corpo dimagrisce per
                il digiuno».</p>
                <p>Nell’inno notturno di quaresima noi cantiamo a proposito del sacro
                digiuno:</p>
                <blockquote>
                <p><em>Lex et Prophetae primitus<br />
                Hoc praetulerunt…</em></p>
                </blockquote>
                <p>Dopo Mosè, la Legge, viene Elia, il Profeta per eccellenza. – Elia,
                in un momento d’ineffabile angoscia, sente tutto lo sconforto
                dell’isolamento e delle persecuzioni di Iezabel; ma, rinvigorito dal
                pane <em>subcinericius</em> del digiuno e dalla grazia, sostiene la
                fatica d’un’intera quarantena, che trascorre sul sacro monte donde prima
                fu promulgata la legge (III Reg. XIX, 3-8). Questo cibo portentoso che
                rinfrancò il Profeta, prefigurava il pane Eucaristico, vero azzimo di
                mortificazione, che fa germinare, come dice la Scrittura, dei pensieri
                verginali e solleva l’anima sulla vetta del Calvario.</p>
                <p>Il tratto è tolto dal medesimo salmo 24, come di regola nelle messe
                più antiche, in cui un identico salmo fornisce tutti i canti, sia
                antifonici, che responsoriali.</p>
                <p>È da notarsi che oggi il tratto, separato dal responsorio graduale, è
                veramente a suo posto, dopo, cioè, la seconda lezione: «Liberami, o
                Iahvè, dalle mie angoscie; vedi la mia miseria e i miei travagli, e
                perdona tutte le mie colpe. Iahvè, a te sollevo l’animo mio; Dio mio, in
                te m’affido, deh! che io non sia disonorato e che non esultino sopra di
                me i miei nemici. Non saranno confusi, no, quelli che sperano in te;
                saranno invece svergognati tutti quei che indarno si ribellano ».</p>
                <p>Oggi che la stazione è nella principale basilica mariana di Roma, il
                santo Vangelo (Matth. XII, 38-50) con un’allusione assai delicata e
                molto profonda alla Madonna, fa rilevare la sua santità e l’unione
                intima che congiunge il cuore della Madre a quello del suo divin Figlio.
                Questi era intento ad ammaestrare le turbe, quando l’avvertono che fuori
                c’era la Madre e i cugini che lo cercavano. Gesù approfitta della
                circostanza, per insinuare che le virtù interiori e l’assoluta
                soggezione al beneplacito divino, ci uniscono a Dio assai meglio, che
                non i semplici legami d’una parentela carnale.</p>
                <p>L’offertorio è tratto dal salmo 118: «Mediterò i tuoi comandamenti,
                dei quali sommamente mi diletto. Porrò mano ad eseguire i tuoi precetti,
                nei quali ritrovo tanto conforto».</p>
                <p>La secreta sull’oblazione è la medesima che nella V domenica dopo
                l’epifania.</p>
                <p>L’antifona per la Comunione è derivata dal 5° salmo : «Intendi al mio
                grido; rivolgiti alla voce del mio dolore, mio re e mio Dio; perché io a
                te supplico, o Iahvè».</p>
                <p>Ecco la bella colletta eucaristica: «La partecipazione del tuo
                Sacramento, o Signore, valga a purificarci dalle più intime colpe e a
                liberarci dalle ostili insidie».</p>
                <p>La colletta sul popolo torna ad insistere sulla necessità del lume
                divino per scoprire tutta la malizia che si cela nelle latebre della
                nostra coscienza : «Il raggio del tuo splendore illumini le nostre
                menti, onde possiamo conoscere ciò che è a farsi, ed abbiamo vigore
                d’eseguire quanto è retto».</p>
                <p>È proprio d’ogni età frivola ed incredula, com’è la nostra, di
                manifestare una certa qual curiosità d’<em>esperienza religiosa</em>,
                come la chiamano; la quale però, a cagione delle cattive disposizioni
                d’animo, se pur rammollisce il cuore, non giunge però mai a ricondurlo
                sinceramente a Dio. Simili generazioni incredule che, al pari d’Erode
                nella passione di Gesù, cercano il supersensibile, l’emozionante – oggi
                è tornato di moda lo spiritismo, il teosofismo ecc. –, il miracolo,
                quasi a sfogo del loro morboso prurito di curiosità religiosa, la
                sbagliano interamente. Iddio si cela ai curiosi e alle indagini superbe
                dello scienziato, che pretende di voler scrutare le orme divine sul
                terreno della creazione, nascondendo la sua gloria sotto il velo
                dell’umiltà, dell’annientamento della Croce, del sepolcro. Ecco il segno
                prefigurato dal profeta Giona, che solo viene accordato, come attesta
                oggi il santo Vangelo, ad una generazione sorridente di scetticismo e
                d’incredulità.</p>
                
                <aside id="footnotes" class="footnotes footnotes-end-of-document"
                role="doc-endnotes">
                <ol>
                <li id="fn1"><p>Ed. Duchesne, I, 141.<a href="#fnref1"
                class="footnote-back" role="doc-backlink">↩︎</a></p></li>
                <li id="fn2"><p><em>Patr. Lat.</em>, Migne, LIX, col. 47.<a
                href="#fnref2" class="footnote-back" role="doc-backlink">↩︎</a></p></li>
                <li id="fn3"><p><em>Ep. ad Diosc.</em>, <em>Patr. Lat.</em>, Migne, LIV,
                col. 626.<a href="#fnref3" class="footnote-back"
                role="doc-backlink">↩︎</a></p></li>
                </ol>
                </aside>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 64-68.</p>
    </footer>
</body>
</html>
