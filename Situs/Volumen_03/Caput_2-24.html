<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="martedì-dopo-la-iii-domenica-di-quaresima">MARTEDÌ DOPO LA III
                DOMENICA DI QUARESIMA</h3>
                <p><strong>Colletta ai Santi Sergio e Bacco.</strong></p>
                <p><strong>Stazione alla Basilica Pudenziana.</strong></p>
                <p>La chiesa del convegno deve la sua origine ai Bizantini che eressero
                in Roma almeno cinque templi in onore dei martiri Sergio e Bacco. Di
                questi uno sorgeva nella regione dei Monti, il Canelicum con annesso
                monastero, dove appunto oggi si raccoglieva il popolo romano per la
                processione stazionale alla basilica di Pudente. La <em>domus
                Pudentiana</em> o il <em>titulus sancti Pudentis</em> fu già uno dei più
                vetusti titoli urbani, e nulla finora smentisce l’antica tradizione
                ecclesiastica che la vuole santificata dal soggiorno di Pietro nella
                casa del senatore Pudente. Le memorie di papa san Pio I, di suo fratello
                Erma, l’autore apocalittico del <em>Pastor</em>, di Priscilla, di
                Pudenziana, di Prassede, di Giustino il Filosofo, d’Ippolito il Dottore,
                tutte si raggruppano sul Viminale e si ricollegano alla storia della
                casa dei Pudenti, cosi che sembra sia stata veramente nel II secolo la
                residenza pontificia.</p>
                <p>La sacra liturgia si è fatta l’eco di questa tradizione locale, e
                l’odierna lezione evangelica col racconto di Pietro che interroga il
                Signore circa l’uso del potere delle chiavi, è stata appunto scelta a
                rievocare il ricordo dell’Apostolo che in quella casa fu ospite dei
                Pudenti.</p>
                <hr />
                <p>L’introito è tolto dal salmo 16, in cui si esprime bellamente la
                speranza che il Signore sotto le ali del suo patrocinio custodisca
                quanti ripongono in lui fiducia. Questo verso del salmo è da porre in
                riscontro col mosaico absidale della basilica Pudenziana, in cui si vede
                il Salvatore che stende la mano a proteggere il titolo apostolico e la
                vetusta residenza dei Papi del II secolo. Egli sorregge un volume
                aperto, nel quale si legge: <em>Dominus conservator Ecclesiae
                Pudentianae</em>, ad indicare la tutela speciale su questa basilica, che
                in antico era come l’espressione visibile e il trofeo dell’apostolato e
                del primato romano di san Pietro.</p>
                <p>La colletta insiste nell’implorare i frutti del digiuno, che sono
                quelli appunto espressi nel Prefazio quaresimale: <em>corporali ieiunio
                vitia comprimis, mentem elevas, virtutem largiris et praemia…</em></p>
                <p>La lezione del IV Libro dei Re (IV, 1-7) col racconto dell’olio
                moltiplicato da Eliseo in grazia d’una povera vedova alla quale il
                creditore stava per rapire i figliuoli e trascinarli in schiavitù,
                allude forse a Pietro, la cui presenza in casa dei Pudenti fu cagione
                d’ogni abbondanza e prosperità.</p>
                <p>Il graduale deriva dal salmo 18: «Mi purifica, o Iahvè, dalle occulte
                mancanze, e tieni da me lungi quelli che ti sono estranei; se non
                otterranno impero su di me, allora sarò puro e mondo da grande reità».
                Trattasi dei Gentili idolatri, coi quali il Salmista non vuol nulla di
                comune, per timore che non l’abbiano a contaminare legalmente. La
                compagnia dei malvagi troppo facilmente costituisce un pericolo pei
                buoni.</p>
                <p>La lezione evangelica (Matth. XVIII, 15-22) stabilisce tre fortissimi
                vincoli che conservano alla Chiesa la sua mistica unità nell’amore di
                Dio e nella carità del prossimo, e sono: il sacramento della Penitenza
                in remissione dei peccati, il perdono fraterno delle vicendevoli offese
                che ci possiamo arrecare l’un l’altro, e la solidarietà di tutte le
                membra del corpo mistico di Gesù in un unico spirito. Il Cristiano non
                agisce mai solitariamente. In virtù della comunione dei Santi egli vive,
                soffre, prega e opera nella Chiesa e con la Chiesa, il che è quanto dire
                con Gesù.</p>
                <p>L’antifona <em>ad offerendum</em> è la medesima che nella III
                Domenica dopo l’Epifania, ma oggi vuol significare tutto un carme di
                trionfo in onore della <em>domus Pudentiana</em>, di cui il
                <em>conservator</em> è lo stesso Redentore.</p>
                <p>La colletta sulle oblate vuole impetrarci i frutti della redenzione,
                onde strette in freno le viziose passioni, nulla ostacoli l’operazione
                della grazia eucaristica.</p>
                <p>L’antifona per la Comunione è tratta dal Salmo 14: «Signore, chi
                ospiterà sotto la tua tenda, o chi riposerà sul tuo monte santo? Quegli
                che procede senza colpa ed opera la giustizia…». Quanta mondezza,
                infatti, ci vuole per entrare in paradiso, dove non può entrare neo di
                peccato o di benché menomo difetto!</p>
                <p>La colletta eucaristica è come la conseguenza del pensiero espresso
                nel precedente versetto: «Purificati, o Signore, dalla sacra oblazione,
                fa che col perdono, meritiamo altresì la tua grazia».</p>
                <p>Graziosa è la formola della benedizione finale sul popolo: «Ci
                prendi, o Signore, sotto la tua protezione, e ci custodisci da ogni
                peccato». Tutti gli altri mali, infatti, o sono apparenti, o reparabili,
                o di corta durata: solo il peccato separa l’anima da Dio, e dev’essere
                terribilmente temuto.</p>
                <p>Ripetiamo ancora una volta l’augurio di papa Siricio sul mosaico
                della basilica Pudenziana – la dedicazione alla santa omonima è
                posteriore – <em>Dominus conservator Ecclesiae Pudentianae</em>. La
                carità e l’ospitalità non hanno mai impoverito alcuno, ed un meschino
                accolto in casa per amore di Dio, vi attira le benedizioni della
                Provvidenza divina.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 103-105.</p>
    </footer>
</body>
</html>
