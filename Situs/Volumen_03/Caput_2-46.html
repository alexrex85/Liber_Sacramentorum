<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Settimana Santa</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="mercoledì-santo">MERCOLEDÌ SANTO</h3>
            <p><strong>Sinassi generale mattutina in Laterano.</strong></p>
            <p><strong>Colletta a San Pietro in Vincoli.</strong></p>
            <p><strong>Stazione a Santa Maria Maggiore.</strong></p>
            <p>Al tempo di san Leone Magno, quando le ferie quaresimali non avevano
            ancora tutte la propria liturgia eucaristica, questo mercoledì della
            Settimana Santa era però sicuramente santificato dalla messa stazionale,
            giacché abbiamo tutta una serie d’Omilie del grande Pontefice recitate
            <em>in feria IV hebdomadae maioris</em>, in cui l’autore riprende a
            svolgere innanzi al popolo romano l’ampio tema della passione del
            Signore, rimasto interrotto la domenica precedente. È segno dunque che
            dalla domenica alla feria IV non v’era stata alcun’altra sinassi
            intermedia; anzi, da principio, la stessa stazione del mercoledì santo
            doveva probabilmente essere aliturgica, cioè senza consacrazione, come
            il venerdì santo, giacché per lunghi secoli gli Ordini Romani hanno
            serbato traccia di questa primitiva disciplina. Prescrivono infatti che
            la feria IV della settimana maggiore nell’adunanza generale del clero
            cittadino e suburbano che si faceva in Laterano la mattina e quindi
            precedentemente alla sinassi sull’Esquilino, non si recitasse altro che
            la solenne preghiera litanica, oggi in uso esclusivamente il venerdì
            santo. La consacrazione eucaristica era riservata alla stazione
            vespertina nella basilica Liberiana.</p>
            <p>Nelle maggiori settimane del ciclo liturgico a Roma, era di regola
            che l’adunanza del mercoledì si celebrasse a Santa Maria Maggiore, quasi
            ad assicurarsi la protezione della Vergine prima d’intraprendere alcuna
            cosa di particolare importanza. Nel nostro caso speciale, trattasi di
            porre sotto il patrocinio di Maria i nuovi aspiranti al battesimo
            pasquale, e chi meglio di lei potrebbe proteggerli, ella, la buona
            Madre, che nel meriggio della Parasceve sarà per essere costituita madre
            delle misericordie, e l’avvocata del genere umano?</p>
            <hr />
            <p>L’antifona d’introito è tolta da san Paolo: «Così in cielo che in
            terra e nell’inferno stesso al nome di Gesù si pieghi ogni ginocchio,
            giacché il Signore essendosi reso ubbidiente sino alla morte, e alla
            morte di croce, fu sollevato alla gloria del Padre».</p>
            <p>Alla vigilia della passione la Chiesa vuol confermarci nella fede con
            questo splendido cantico trionfale, affinché dimani, vedendo Gesù
            confitto sul patibolo tra due ladri, noi ci ricordiamo che appunto in
            grazia dell’ubbidienza e dell’umiliazione Egli ha meritato il trionfo
            della resurrezione e la distruzione del regno di Satana.</p>
            <p>Nella colletta si supplica il Signore che pei meriti della passione
            del suo benedetto Figliuolo, ci scampi dai flagelli, che abbiamo
            purtroppo meritati coi nostri peccati.</p>
            <p>Non si può fare a Dio cosa più gradita che presentargli i meriti
            della passione di Gesù, giacché è appunto nel suo Unigenito Figliuolo
            che Egli trova tutte le sue compiacenze, e per riguardo suo non sa
            negare nulla.</p>
            <p>Quest’oggi, come anticamente nei giorni più solenni, i quali a
            preferenza degli altri hanno conservato tracce della primitiva
            disciplina liturgica, abbiamo una doppia lezione profetica. Nel brano
            che segue (Is. LXII, 11, LXIII, 1-7) il figlio di Amos descrive Gesù che
            colle vesti spruzzate di sangue sta prendendo una tremenda rivincita sui
            nemici dell’anima nostra. Infatti la sua passione cela un mistero
            d’ineffabile umiltà e di terribile possanza, mentre le umiliazioni e i
            tormenti che Egli accettò per nostro amore, sono appunto le armi colle
            quali schiacciò l’umana superbia, la sensualità, e ridusse al niente la
            potenza di Satana.</p>
            <p>Segue il responsorio derivato dal salmo 68, nel quale si descrivono
            le ambascie del Cuore di Gesù nella sua passione: «Non rivolgere il
            volto dal tuo servo». – Il Salvatore s’era caricato del peccato degli
            uomini, e s’era quindi assoggettato alla pena dell’abbandono da parte di
            Dio, il quale giustamente rivolge il suo volto dal reo peccatore. È
            quell’aspro martirio che corrisponde in qualche modo alla pena del danno
            che tormenta i dannati nell’inferno. – «Tosto mi ascolta, perché sono
            tribolato. Mi salva, o Iahvè, perché i flutti son saliti sino all’anima
            mia» – il peccato cioè ha amareggiato l’intimo dell’anima mia, cosi che
            il mio cuore è in preda alla più terribile desolazione, senza che
            dall’unione ipostatica colla persona del Verbo ne derivi alla mia parte
            inferiore il minimo conforto. – «Affondai in una voragine limacciosa –
            l’iniquità di tutto il mondo – e non trovai alcun sostegno». –
            Quest’abbandono di cui si dolse Gesù in croce non va inteso in senso
            assoluto, giacché anche durante la sua straziante agonia sul patibolo
            infame l’anima benedetta del Redentore era beata nella chiara visione di
            Dio; ma si deve intendere in senso relativo, in quanto che Dio per
            abbandonare il suo Unigenito Figliuolo in preda ai patimenti, dispose
            che questa beatitudine dell’anima non ridondasse sul corpo.</p>
            <p>Segue la colletta, che al ricordo della passione del Signore associa
            bellamente quello ancora della resurrezione. Dobbiamo infatti credere
            che Gesù Cristo in un’unica persona unisse la natura divina e l’umana,
            senza alcuna confusione, ma con perfetta distinzione di proprietà. Egli
            quindi come uomo patisce e muore; però la sua umanità perché unita
            ipostaticamente alla Divinità, non può marcire nel sepolcro, ma deve
            ricevere la più splendida glorificazione risorgendo da morte,
            primogenito fra tutti i morti, anzi cagione e prototipo della nostra
            universale resurrezione: «O Dio, che a sottrarci dal potere del nemico
            volesti che il Figlio tuo ascendesse al patibolo della croce, concedi ai
            tuoi servi che possano conseguire i frutti della sua resurrezione».</p>
            <p>Questi frutti di resurrezione sono la resurrezione spirituale delle
            anime per mezzo della grazia, e poi finalmente la loro finale salvezza
            nella gloria. Senza questi frutti, la passione di Gesù Cristo rimarrebbe
            sterile, come dice l’Apostolo: <em>Ergo gratis Christus mortuus
            est?</em>; ben si comprende adunque come la resurrezione integra il
            concetto della passione, ed è per questo che la liturgia non scompagna
            mai questi due sacri ricordi, che s’illustrano e si completano
            reciprocamente.</p>
            <p>La lezione seguente (Is. LIII, 1-12) venne chiamata assai bellamente
            il <em>Protoevangelo</em>, perché in essa il Veggente di Giuda molti
            secoli innanzi contempla le umiliazioni e gli spasimi sostenuti da Gesù
            nella passione, di cui descrive i più minuti particolari. Il titolo
            caratteristico che qui si attribuisce al Messia, è di <em>Servo di
            Iahvè</em>, poiché, siccome pel peccato l’uomo aveva tentato di
            sottrarsi al dominio di Dio, cosi il Redentore ad espiare questa
            ribellione dové consacrarsi interamente a compiere la volontà del Padre.
            Gesù è di Dio, scrive san Paolo: <em>Christus autem Dei</em>. Egli è di
            Dio e come figlio e come servo, anzi, come vittima. I diritti divini su
            Gesù s’affermano quindi in modo assoluto e perfetto, sopratutto mediante
            l’unione ipostatica del Verbo colla natura umana del Salvatore; in virtù
            di quest’unione, l’umanità di Gesù è perfettamente di Dio.</p>
            <p>Questo titolo di <em>Servo di Iahvè</em> viene meglio spiegato dal
            Profeta in tutto il brano che oggi si legge alla messa. Trattasi d’un
            aspetto nuovo e singolare sotto il quale ci si presenta il Messia. Il
            suo regno dovrà sicuramente essere glorioso e trionfante, ma gli inizi
            saranno umili, e prima che Gesù entri nella propria gloria, sarà
            necessario che Egli patisca molto e venga confitto alla croce.</p>
            <p>Ma perché il servo di Iahvè deve soffrire? Risponde il Profeta: «Egli
            s’è addossato i nostri guai e i nostri peccati; il Signore l’ha caricato
            dei nostri peccati, e noi veniamo risanati in grazia delle sue piaghe.
            Egli muore senza far lamento, sarà sepolto tra gli empi ed il suo tumulo
            sorgerà tra quelli dei potenti. Ma in grazia di questo suo spontaneo
            sacrificio il Signore gli accorderà una progenie sterminata, ed egli
            colla sua parola ricondurrà molti alla giustizia».</p>
            <p>Il seguente responsorio è stato stralciato dal salmo 101, e descrive
            i sentimenti di Gesù nell’estrema agonia, sentimenti di dolore e
            d’umiliazione, ma di perfetta confidenza in Dio che, giunto il momento,
            sorgerà in suo aiuto e lo risusciterà: «Signore, ascolta la mia
            preghiera, giunga a te il mio grido. Non volger via da me la tua faccia;
            ogni volta che sono in tribolazione, dammi ascolto. Nel dì che t’invoco,
            t’affretta ad esaudirmi, giacché si dileguarono i miei giorni siccome
            fumo, e le mie ossa, quasi in una vampa, sono riarse. Fui abbattuto
            siccome fieno, inaridì il mio cuore, sicché dimenticai di mangiare il
            mio pane. Tu però ben sorgerai a compassionare Sion, giacché è tempo
            d’averne pietà, ne è giunto il momento».</p>
            <p>Con quanta trepidazione e rispetto non dobbiamo noi meditare nel
            Salterio questi sentimenti di Gesù Crocifisso! Questo sacro libro di
            preghiera è il miglior commentario del santo Vangelo, giacché mentre gli
            Evangelisti s’occupano di preferenza a descrivere la vita esterna e
            l’insegnamento del Salvatore, il Salterio ce ne descrive gl’intimi sensi
            del cuore.</p>
            <p>Oggi si legge la Passione del Signore giusta san Luca (XXII, 1-7 e
            XXIII, 1-53), che riflette a preferenza d’ogni altro la predicazione
            evangelica di san Paolo, col quale s’accorda verbalmente nella formula
            dell’istituzione eucaristica.</p>
            <p>La citazione d’Isaia fatta da Gesù nell’ultima cena: <em>Et cum
            iniquis deputatus est</em>, si riferisce al brano letto precedentemente,
            il quale cosi riceve autenticamente un significato messianico.</p>
            <p>Le spade che avevano portato gli Apostoli salendo al cenacolo, si
            spiegano tenendo conto dell’usanza dei Galilei, i quali avevano in uggia
            i Giudei, sicché salivano in armi a Gerusalemme per celebrarvi la
            solennità pasquale. E che anche gli Apostoli non portassero la spada per
            semplice complimento, lo si vide poi dopo nell’orto di Getsemani, dove
            dové intervenire l’ordine di Gesù per farla riporre nel fodero. La
            Chiesa non intende di vincere uccidendo, ma lasciandosi uccidere.</p>
            <p>Sulla via del Golgota Gesù conforta le buone donne che piangevano i
            suoi strazi, e le avverte che la loro devozione alla sua passione non si
            fermi in uno sterile sentimentalismo, ma valga a far emendare la loro
            vita. Chi s’affligge infatti della morte del Signore, deve sradicare e
            svellere dal proprio cuore il peccato che ne è stato il carnefice.
            <em>Si in viridi ligno haec faciunt, in arido quid fiet?</em> Cioè, se
            la divina giustizia è si rigorosa nel punire il peccato sul proprio
            Figliuolo innocente, che non farà ella verso il peccatore ostinato,
            quando, al momento dell’ultimo giudizio, è finito il tempo della
            misericordia, ed incomincia quello della santa e pur tremenda
            giustizia?</p>
            <p>Dopo la morte di Gesù escono fuori Giuseppe d’Arimatea e Nicodemo ed
            in un momento, quando gli Apostoli stessi si celano, questi che sino
            allora erano stati timidi e non avevano osato di compromettersi troppo
            nella causa di Gesù, escono improvvisamente dal loro riserbo, affrontano
            impavidi l’opinione pubblica, e sono i primi a tributare al Crocifisso
            l’omaggio della loro devozione.</p>
            <p>Non bisogna mai giudicare troppo sfavorevolmente il nostro prossimo.
            La grazia signoreggia i cuori, ed in un attimo può trasformarli a
            seconda dei suoi disegni.</p>
            <p>L’antifona per l’offerta deriva dal salmo 101: «Signore, – non
            ostante che la moltitudine delle colpe del genere umano di cui mi son
            generosamente caricato mi renda indegno del tuo sguardo – accogli la mia
            preghiera ed il mio grido giunga sino a te – sfondando, a dir così, il
            muro di bronzo che il peccato ha posto tra te e l’umanità
            prevaricatrice».</p>
            <p>Nella prece d’introduzione all’anafora eucaristica, noi preghiamo Dio
            a gradire i nostri doni, ed a far sì che, in grazia degli affetti del
            cuore, possiamo conseguire gli effetti della passione del suo divin
            Figliuolo, quale la celebriamo nell’eucaristico mistero.</p>
            <p>L’antifona per la Comunione è tolta pur essa dal salmo 101: «Io
            temperava col pianto il mio calice, giacché tu non m’hai sollevato in
            alto per stritolarmi». – Nella passione, la divinità sosteneva l’umanità
            santa di Gesù per renderla più capace di soffrire. – «Io inaridii
            siccome erba, mentre tu sei in eterno. Ma tu, o Signore, certo una volta
            sorgerai ed avrai pietà di Sion, perché è giunto il tempo di muoverti a
            pietà di lei». – Sì, il Signore si leverà alla difesa di Gesù, e sarà
            all’alba della solennità pasquale. Allora Egli risanerà tutte le piaghe
            del suo Cristo, l’inebbrierà di gioia cogli splendori d’una nuova vita.
            Sion parteciperà a tanto bene, perché la resurrezione non comprende
            esclusivamente il Cristo, ma si estende a tutto il suo mistico
            corpo.</p>
            <p>Nella colletta di ringraziamento preghiamo il Signore che la passione
            e morte di Gesù, quale la commemoriamo col mistero dell’altare,
            c’infonda nell’animo una ferma speranza che Egli un giorno ci largirà in
            cielo la vita eterna. – La morte di Gesù è sorgente di vita. Ecco la più
            splendida realizzazione di quella profezia d’Osea: <em>O mors, ero mors
            tua! morsus tuus ero, inferne</em>. Sarebbe stato troppo poco il
            mostrarsi superiore alla morte con non soccombervi. Gesù ha voluto
            trionfarne più completamente, e perciò morendo Egli incatena la morte e
            il Satana ai piedi della croce, perché la morte sia all’umanità
            principio e fonte d’indefettibile vita.</p>
            <p>La benedizione di congedo al popolo è tanto bella, che la Chiesa si
            serve dell’odierna colletta per terminare nel triduo seguente tutte le
            ore dell’Ufficio Divino: «Riguarda, o Signore, la tua famiglia, per cui
            nostro Signore Gesù Cristo non esitò a darsi in mano ai carnefici e a
            subire il tormento della crocifissione». Non v’ha nulla che più
            intenerisca il Padre e lo commuova a misericordia verso di noi, quanto
            il ricordargli la passione del suo Unigenito, e sopratutto l’immensa
            carità con cui ci ha amato.</p>
            <p>Tutta la teologia cattolica si riassume nel Crocifisso. E Lui
            l’intima ragione di tutti gli altri misteri della fede, giacché è in
            Gesù che Dio ci ha amati e predestinati alla gloria. Il Crocifisso è il
            compendio delle opere di Dio, è il capolavoro del suo amore. Egli se ne
            compiace tanto – <em>et vidit cuncta quae fecerat et erant valde
            bona</em> –, che non può sentirselo ricordare, non può anzi neppur
            mirarne l’immagine, senza tutto commuoversi a pietà verso di noi. Con
            quanta devozione adunque, dobbiamo noi pure contemplare Gesù Crocifisso
            e presentare al Padre i suoi dolori e i meriti suoi a ricoprire i
            peccati nostri!</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 201-206.</p>
    </footer>
</body>
</html>
