<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo prequaresimale</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-in-settuagesima">DOMENICA IN SETTUAGESIMA</h3>
            <p><strong>Stazione a San Lorenzo fuori le mura.</strong></p>
            <p>L’uso orientale considerava siccome festivi, ed esenti quindi dal
            digiuno quaresimale, il sabato e la domenica; onde a compiere la sacra
            quarantena, i greci anticiparono l’astinenza d’alcune settimane, e sin
            dall’odierna domenica cominciarono il ciclo penitenziale coll’interdirsi
            l’uso delle carni. Nella seguente settimana essi rinunzieranno anche ai
            latticini, e finalmente nel lunedì di quinquagesima cominceranno il
            rigoroso digiuno in preparazione alla Pasqua.</p>
            <p>Presso i latini la pratica fu fluttuante. Incominciando il ciclo
            quaresimale colla prima domenica di quaresima, si hanno in realtà, come
            ben osserva san Gregorio Magno, quaranta giorni di preparazione, ma di
            questi, solo trentasei consacrati al digiuno. A supplire i quattro
            giorni mancanti, le persone religiose, gli ecclesiastici, assai per
            tempo cominciarono l’astinenza dalle carni il lunedì di quinquagesima
            (<em>in Carnis privio</em> o <em>in Carne levario</em> = Carnevale);
            bisogna però attendere sino al tempo di san Gregorio Magno per ritrovare
            nell’antifonario la consacrazione liturgica del <em>caput ieiunii</em>
            il mercoledì di quinquagesima.</p>
            <p>Ma la pietà dei devoti non si appagò di questi soli quattro giorni
            suppletori. I Greci cominciavano prima, onde, convivendo con essi
            durante il periodo bizantino a Roma, bisognava che i nostri non si
            mostrassero da meno di loro. San Gregorio quindi istituì, o dette almeno
            forma definitiva a un ciclo di tre settimane preparatorie alla
            quaresima, con tre solenni stazioni alle basiliche patriarcali di San
            Lorenzo, di San Paolo e di San Pietro, quasi a porre il digiuno pasquale
            sotto gli auspici dei tre grandi Patroni della Città Eterna.</p>
            <p>Il ciclo stazionale incomincia oggi, ma con ordine inverso dalla
            basilica di San Lorenzo, la quale occupa solo il quarto luogo tra le
            basiliche papali. La cagione si è che non conveniva di spostare la
            stazione inaugurale di quaresima dal Laterano, dove effettivamente sin
            dal IV secolo i Pontefici furono soliti d’immolare il <em>sacrificium
            quadragesimalis initii</em>, come s’esprime il Sacramentario.</p>
            <p>Sembra che le tre messe di settuagesima, sessagesima e quinquagesima
            datino dal periodo Gregoriano, giacché esse riflettono perfettamente il
            terrore e la mestizia che aveva invasi gli animi dei Romani, in quelli
            anni in cui sembrava che la peste, la guerra e i terremoti volessero
            radere al suolo l’antica regina del mondo.</p>
            <hr />
            <p>L’introito è tolto dal salmo 17: «Mi oppressero le ambascie di morte
            e mi avvolsero le reti dello Sceol; io nell’angustia ho chiamato Iahvè,
            ed egli ascoltò dal suo santo tempio il mio grido».</p>
            <p>Da questa domenica sino al giovedì santo nelle messe de tempore si
            tace l’Inno Angelico, che però in origine non si cantava che a Natale e
            a Pasqua. In seguito, lo si estese anche a tutte le domeniche fuori di
            quaresima e alle feste dei Martiri, ma sempre in via d’eccezionale
            privilegio; cosicché la colletta che nei giorni di digiuno e di
            penitenza si ricongiunge direttamente all’invocazione litanica,
            rappresenta la forma genuina, normale ed ordinaria della litania qual
            era in uso nell’antica liturgia della messa e dell’ufficio divino.</p>
            <p>La colletta tradisce l’incubo di profonda pena che riempiva l’animo
            di san Gregorio alla desolazione della cosa pubblica di Roma e d’Italia
            durante il suo pontificato: «Accogli con clemenza, o Signore, le preci
            del tuo popolo, e mentre a cagione dei nostri peccati meritamente
            soccombiamo ai flagelli, a gloria del tuo nome ce ne liberi la tua
            misericordia».</p>
            <p>La lezione è tratta dalla lettera ai Corinti (I, IX, 24-27 e X, 1-5).
            Può essere solo effetto di fortuita coincidenza, ma può ancora essere
            effetto di scelta intenzionale: dopo il lungo cammino compiuto dai
            fedeli per arrivare a quella stazione suburbana del Verano – cagione per
            cui talvolta nel medio evo le venne sostituita qualche altra basilica
            nell’interno della città –, nulla di più appropriato, che il paragonare
            la vita cristiana ai ginnasti dello stadio, i quali, mediante la
            snellezza dei loro movimenti e l’agilità delle membra, meritavano la
            corona nelle gare atletiche.</p>
            <p>In conclusione, l’Apostolo viene a dirci che non è il solo fatto
            d’appartenere a Cristo o a Mosè, quello che ci salva. Gl’Israeliti
            conseguirono pure tutti quei doni, pane miracoloso, acqua scaturita
            dalla rupe, passaggio incolume nel Mar Rosso ecc., i quali
            simboleggiavano i Sacramenti del Patto Nuovo; eppure, di così sterminata
            schiera, due soli entrarono nella terra promessa. Non è perciò la casta
            a cui si appartiene quella che ci assicura un posto privilegiato innanzi
            a Dio, ma sono le buone opere, la lotta che si sostiene per compierle,
            la fermezza e la costanza nel bene.</p>
            <p>Il graduale deriva dal salmo 9: «Ed è Iahvè di rifugio all’oppresso,
            scampo nell’angustia; e in te fidano quelli che ti conoscono, ché, o
            Signore, tu non abbandoni chi ti ricerca. Infatti, il povero non andrà
            sempre dimenticato, la speranza dei tapini non perirà in eterno. Tu
            sorgi, o Iahvè, non prevalga l’uomo».</p>
            <p>Invece del verso alleluiatico, che forse originariamente era una
            semplice acclamazione dopo l’Evangelo, distinta quindi dalla salmodia o
            che seguiva la seconda lettura del Nuovo Testamento, oggi si ha il
            <em>psalmus tractus</em>, che da principio, prima cioè che san Gregorio
            estendesse l’uso dell’Alleluia a tutte le domeniche fuori di quaresima,
            faceva parte della salmodia d’ogni sinassi festiva. Salmo 129: «Dal
            profondo ti chiamo, o Iahvè, odi tu la mia voce. Le tue orecchie siano
            attente alla prece del tuo servo. Se i delitti tu riguardi, o Iahvè, chi
            mai resiste? Però teco è la misericordia, e a ragione della tua legge io
            t’ho atteso, o Signore».</p>
            <p>La parabola evangelica (Matth., XX, 1-16) del vignaiuolo e degli
            operai, allude alla vocazione dei gentili alla fede. Essi sono stati
            chiamati all’ora undecima della storia dell’umanità, ma, per
            inscrutabile giudizio della divina misericordia, hanno ricevuto la
            mercede piena ed abbondante, né più, né meno che i Patriarchi e i
            Profeti dell’ora terza, sesta e nona. San Gregorio, commentando oggi al
            popolo, adunato in San Lorenzo questa parabola, toccò il profondo
            mistero della gratuita distribuzione della grazia, la quale ha solo in
            Dio la sua ragione sufficiente. Al qual proposito, narrò di tre zie sue,
            vergini consacrate e di ferventi propositi, delle quali due
            perseverarono, cioè Tarsilla ed Emiliana che sono venerate tra le Sante;
            la terza invece, Gordiana, violò il suo voto e finì miseramente.</p>
            <p>L’offertorio deriva dal salmo 91: «Bello è dar lode a Iahvè, ed
            inneggiare, o Altissimo, al tuo nome».</p>
            <p>La colletta sulle oblate è identica a quella dell’ottava di Natale,
            che è di carattere generico.</p>
            <p>L’antifona durante la distribuzione dei Sacri Doni, deriva dal salmo
            30: «Fa risplendere il tuo volto sul tuo servo; soccorrimi colla tua
            grazia. Deh! Signore, che io non resti confuso poscia che t’ho
            invocato».</p>
            <p>La preghiera eucaristica è la seguente: «I tuoi doni, o Signore,
            confermino nella carità i tuoi devoti; onde partecipandone, ognor più ne
            siano avidi, e l’avidità loro venga saziata con un possesso
            imperituro».</p>
            <p>L’incertezza dell’eterna salute! <em>Cum metu et tremore vestram
            salutem operamini</em>, come dice san Paolo (Philipp., II, 12) ecco il
            frutto dell’odierna meditazione sull’Epistola di san Paolo e sulla
            parabola del vignaiuolo! Quanti prodigi da Dio operati durante i
            quarant’anni che Israel trascorse nel deserto! Cibo celeste, acqua
            miracolosa, nube e colonna di fuoco, il Mar Rosso e il Giordano che si
            aprono al suo passaggio! Eppure di tante miriadi di beneficati, un gran
            numero prevaricò, ed appena due conseguirono la mèta. Cosi, non basta di
            esser battezzati, d’essere stati chiamati da Dio ad uno stato santo,
            alla dignità sacerdotale, d’essere divenuto l’oggetto delle sue speciali
            compiacenze mediante il facile accesso ai santi Sacramenti, ad ascoltare
            la divina parola. Occorre sforzarsi, <em>operamini</em>; bisogna battere
            la via angusta che conduce alla vita; bisogna imitare i pochi, cioè i
            Santi, per salvarsi coi pochi. Queste grandi massime evangeliche, quanta
            maggior forza acquistano quando vengono meditate, come nell’odierna
            stazione, presso le tombe degli antichi Martiri che, pur di giungere al
            Cielo, hanno sacrificato ricchezze, giovinezza e vita!</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 29-32.</p>
    </footer>
</body>
</html>
