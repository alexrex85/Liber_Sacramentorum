<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="sabato-dopo-la-ii-domenica-di-quaresima">SABATO DOPO LA II
                DOMENICA DI QUARESIMA</h3>
                <p><strong>Colletta a San Clemente.</strong></p>
                <p><strong>Stazione ai Santi Pietro e Marcellino.</strong></p>
                <p>La Chiesa del convegno è già nota: è il <em>dominicum Clementis</em>,
                che dista forse un trecento metri dal titolo dei Santi Pietro e
                Marcellino. Quest’ultima basilica fu eretta a tempo di papa Siricio, e
                giusta la consuetudine romana, consacra probabilmente il ricordo
                dell’abitazione d’uno almeno dei due Martiri in quel luogo. Sappiamo da
                papa Damaso, che nella puerizia egli apprese le circostanze della
                passione dei santi Pietro e Marcellino dal loro stesso carnefice:<br />
                <em>Percussor retulit mihi Damaso cum puer essem</em>,<br />
                e siccome oggi la liturgia si preoccupa troppo del contrasto fra due
                fratelli, Esaù e Giacobbe, il figlio fedele e lo scialacquatore, è
                credibile che vi si insinui un’allusione a questo carnefice, il quale
                espiò col battesimo e colla penitenza quel delitto.</p>
                <hr />
                <p>L’introito deriva dal salmo 18, con un elogio della legge del
                Signore, perfetta, irreformabile, la quale, mentre illumina l’intelletto
                colla notizia del dovere, eccita altresì il cuore e dà alla volontà la
                forza di compierlo. È questa la differenza che corre tra la legge soave
                evangelica e quelle degli uomini, – in gran parte anche quelle della
                Sinagoga –. Costoro predicano e dicono molto bene, ma tengono troppo
                poco conto del decadimento della natura umana, che da sé non può
                sollevarsi in alto, se Dio stesso non la solleva e le dà di volere ciò
                che Egli vuole.</p>
                <p>La colletta torna a svolgere l’identico concetto del digiuno, che
                l’esteriore macerazione del corpo frutti pinguedine di spirito.</p>
                <p>La lezione della Genesi (XVII, 6-40), con Giacobbe che si sostituisce
                al fratello primogenito Esaù ed impetra la paterna benedizione, allude
                al popolo Gentile, che nell’economia divina della redenzione, prende il
                posto del popolo giudaico, protetto com’è dai meriti del Signor nostro
                Gesù Cristo, simboleggiati in quelle pelli d’agnello che gli ricoprono
                il collo e le mani.</p>
                <p>Il canto responsoriale deriva oggi dal salmo 91: «Quant’è dolce
                cantare le tue lodi, o Signore, e suonare il salterio in tuo onore, onde
                annunziare sin dal primo mattino le tue misericordie, e glorificare la
                tua luce e la verità tua fra le tenebre della notte». Il giusto sente
                tutto il bisogno di elevarsi e comunicare di continuo con Dio nella
                preghiera. Egli perciò di buon mattino rende a Dio grazie della
                misericordia colla quale lo previene prima che il sole indori i monti
                coi suoi raggi, e la sera, quando tutto tace attorno a lui, e un manto
                di tenebre avvolge la natura; ad esempio di Gesù il quale <em>erat
                pernoctans in oratione Dei</em>, eleva la sua mente al Signore e attinge
                dall’alto quei lumi e quella forza che gli è necessaria per le opere
                della giornata. Così opera la Chiesa di cui è scritto nella Sapienza:
                <em>De nocte surrexit deditque praedam domesticis suis non extinguetur
                in nocte lucerna eius</em>; così hanno fatto sempre i grandi Apostoli e
                i Santi, per esempio il Saverio, che il giorno faticava nelle opere del
                suo apostolato fra gli Indiani, e la notte trattava gli affari del suo
                ministero col divin Sacramento dell’altare.</p>
                <p>La parabola evangelica del figliuol prodigo (Luca, XV, 11-32),
                continua l’allegoria incominciata già nella lezione precedente. Lo
                scialacquatore è il popolo Gentile, che ha dissipato i suoi beni
                naturali secondando gli istinti delle passioni. E perché non ha voluto
                riconoscere Dio, come conveniva, al lume della retta ragione, per divino
                giudizio, come insegna san Paolo, fu abbandonato <em>in reprobum sensum
                et in passionem ignominiae</em>. Ecco le ghiande di cui si nutrono gli
                animali immondi.</p>
                <p>Il fratello disdegnoso, che si duole perché il padre fa tanta festa
                al povero scialacquatore che torna pentito al tetto paterno, è il popolo
                Giudaico, che ha fatto del tutto perché gli Apostoli non aprissero le
                porte della redenzione ai pagani.</p>
                <p>L’offertorio deriva dal salmo 12: «Illuminami, o Signore, perché non
                abbia ad addormentarmi nel sonno di morte, e il nemico non abbia a dire:
                pur prevalsi su di lui». Il sonno di morte, oltre la morte corporale,
                significa altresì l’addormentarsi dell’anima traviata nell’impenitenza
                finale. Tali anime non sentono più né onta, né rimorso; operano il male
                e ne menano vanto, giacché esteriormente tutto riesce secondo il loro
                intento. Tale stato è il preludio della riprovazione finale, e
                l’apparente felicità di cui godono, fu paragonata da Geremia ad un
                gregge che si lascia impinguare nei pascoli ubertosi pel giorno del
                sacrifizio. Questo sonno di morte designa altresì la tiepidezza, che è
                una delle malattie spirituali di più difficile cura. Bisogna prevenirla
                con ogni diligenza, e a tale scopo è necessario di tenere l’anima in
                assiduo contatto colla luce superna, perché la penombra e la monotonia
                degli esercizi fatti semplicemente per abitudine, non concilino allo
                spirito questo sonno funesto.</p>
                <p>La colletta s’ispira al quart’ultimo versetto del salmo 18: <em>Ab
                occultis meis munda me, et ab alienis parce servo tuo</em>, secondo il
                testo dei Settanta e della Volgata, che probabilmente è inesatto. Invece
                di <em>alienis</em> o stranieri, sembra infatti doversi leggere e
                tradurre: dai superbi tieni lungi il tuo servo. La colletta modifica
                alquanto l’espressione salmodica, e pei meriti dell’eucaristico
                sacrificio implora la remissione cosi delle colpe personali, che di
                quelle collettive, esterne e sociali che si commettono talora per mera
                omissione, quando uno sarebbe tenuto ad impedire il male e se ne
                astiene. È un aspetto un po’ insolito, ma verissimo questo della
                responsabilità che abbiamo innanzi alla coscienza e a Dio per le colpe
                che i nostri sudditi, o l’intera comunità possono commettere per la
                nostra acquiescenza o per solidarietà con coloro che violano le regole
                del giusto. Specialmente nei tempi moderni, quando i popoli si governano
                da loro per mezzo del regime rappresentativo, quanti delitti si possono
                commettere anche coll’astensionismo, nelle elezioni politiche e nei
                parlamenti, di cui è solidale non un solo individuo, ma tutta un’intera
                nazione.</p>
                <p>L’antifona durante la distribuzione dei santi Doni è tratta
                dall’odierno Vangelo: «Figlio, conviene che tu ne gioisca, ecco che tuo
                fratello era morto, ed ora torna a vita; era perduto, e s’è
                ritrovato».</p>
                <p>Nella colletta preghiamo che la virtù del Sacramento penetri nel più
                intimo del nostro essere, ma per questo bisogna che apriamo tutte le
                porte, dell’anima, che non abbiamo latebre riservate ed inaccessibili
                per Gesù che ci visita.</p>
                <p>Nella benedizione finale sul popolo, il sacerdote supplica Dio a
                custodire misericordiosamente la propria famiglia, cioè la Chiesa
                militante, e poiché, a differenza della Chiesa trionfante che si recluta
                esclusivamente in cielo tra i Santi, questa qui in terra si regge
                unicamente sull’infinita misericordia divina che perdona i peccati degli
                uomini, preghiamo il Signore che ci assista con la sua grazia, perché
                non venga delusa la nostra ferma speranza in Lui.</p>
                <p>Non ci mostriamo duri verso coloro che, come il figliuol prodigo,
                giungono di lontano. Noi pure un giorno stavamo assai lungi, e se ora ci
                siamo consociati insieme onde formare un unico popolo, quello di Dio, è
                stato perché il Pastore buono ci ha ricondotti al gregge. Bisogna
                spianare le difficoltà, facilitare le conversioni, imitare gli angeli
                del cielo, che menano festa attorno a Gesù quando un peccatore traviato
                si riduce sul retto sentiero.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 95-97.</p>
    </footer>
</body>
</html>
