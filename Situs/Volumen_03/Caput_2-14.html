<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3
            id="sabato-delle-dodici-lezioni-nei-quattro-tempi-dopo-la-prima-domenica-di-quaresima">SABATO
            DELLE DODICI LEZIONI, NEI QUATTRO TEMPI DOPO LA PRIMA DOMENICA DI
            QUARESIMA</h3>
            <p><strong>Colletta a Santa Maria in Transpontina.</strong></p>
            <p><strong>Stazione a San Pietro.</strong></p>
            <p>Santa Maria <em>Transpontina</em> sorgeva, come ci attestano gli
            scrittori, <em>in capite porticus</em>, cioè tra il ponte Elio ed il
            portico che conduceva a San Pietro. Ivi presso era il <em>terebinthus
            Neronis</em>, donde muoveva la processione del clero, quando
            accompagnava il nuovo imperatore a ricevere la corona in San Pietro
            dalle mani del Papa. La chiesa venne distrutta forse sotto Pio IV, e
            quella che attualmente ne porta il nome non è antica, né sorge sul
            medesimo posto, ma circa trecento metri più in là, verso il
            Vaticano.</p>
            <p>Altra volta questo sabato era aliturgico, dovendosi trascorrere in
            assoluto digiuno, e la messa si differiva sino al termine della veglia
            domenicale che si celebrava a San Pietro. Però già da più secoli la
            Chiesa, per uno squisito senso di materna condiscendenza, suole
            anticipare i riti della veglia nella mattinata del sabato.</p>
            <p>La stazione nella basilica Vaticana è stata suggerita dall’idea
            eminentemente romana che ogni trasmissione di potestà ecclesiastica
            mercè il conferimento d’un sacro ordine, deriva da Pietro che ne ha la
            pienezza. Perciò le sacre ordinazioni a Roma debbono essere celebrate in
            Vaticano, colla differenza che, mentre quella del Papa aveva luogo sullo
            stesso altare che ricopriva la tomba del principe degli Apostoli, per
            gli altri, la cerimonia si svolgeva in uno degli oratori annessi.</p>
            <p>L’ambiente era estremamente suggestivo; quella basilica, mai
            sufficientemente rimpianta dagli archeologi, dopo che venne atterrata
            per dar luogo all’attuale del Bramante e di Michelangelo, era come il
            trofeo delle vittorie del Cristianesimo sull’impero pagano, là appunto
            dove Nerone aveva crocifisso il primo Papa. Attorno alla tomba del
            Pescatore di Galilea elevato da Cristo alla dignità di pietra
            fondamentale della Chiesa, dormivano nel loro sonno di morte una corona
            eletta di Pontefici; tutte le nazioni cattoliche avevano eretto ivi
            presso degli ospizi pei pellegrini loro connazionali, in modo che si
            poteva ben dire che il sepolcro di San Pietro era la mèta delle
            aspirazioni della cristianità, il centro dell’orbe cattolico.</p>
            <p>Altra volta, tutto il popolo trascorreva la notte in preghiera,
            cantando salmi ed ascoltando la recita di dodici brani scritturali,
            ripetuti cosi in greco che in latino. La sacra cerimonia era rallegrata
            però dalle armoniose melodie della <em>schola</em>, dalla sfarzosa luce
            che pioveva dagli argentei lampadari a diradare le tenebre della notte,
            e dal profumo degli incensi e degli aromi asiatici, coi quali ad ogni
            lezione veniva turificata la tomba di san Pietro. San Gregorio Magno
            ridusse alla metà le primitive dodici lezioni della <em>Pannuchis</em>
            Romana, ed oggi le cinque letture che precedono l’epistola conservano
            appunto l’estremo ricordo di questa vetusta solennità notturna.</p>
            <hr />
            <p>L’introito desume l’antifona dal salmo 87, che potremmo quasi
            chiamare il carme notturnale, perché a cagione delle parole: <em>In die
            clamavi et nocte coram te</em>, ricorre ogni volta che si celebra la
            <em>Pannuchis</em>.</p>
            <p>Dal <em>Liber Pontificalis</em> nella vita di papa Callisto sembra
            che in origine a Roma si celebrasse unicamente il rito dei digiuni dei
            Tre Tempi corrispondenti alle antiche feste campestri della mietitura,
            della vendemmia e della svinatura, al principio cioè d’estate, d’autunno
            e d’inverno. La primavera non era compresa in questo ciclo, giacché essa
            veniva regolarmente a cadere durante la sacra quarantena pasquale.
            Quando tuttavia, verso il periodo aureo di Leone I, ci si tenne a far
            coincidere il digiuno ebraico del primo mese con l’inizio della
            quaresima e della stagione primaverile, la liturgia dové necessariamente
            subire qualche ritocco, e specialmente le lezioni vigiliari furono messe
            in più intima relazione col carattere agricolo, proprio di queste ferie
            solenni degli antichi Romani.</p>
            <p>Dopo la prima litania, la colletta supplica Dio a riguardare propizio
            il suo popolo, onde allontanare da lui i flagelli della sua giustizia.
            Segue uno squarcio del Deuteronomio (XXXVI, 12-19) relativo alla
            presentazione delle decime pei Leviti e pei poveri. Intercede una specie
            di contratto fra Iahvè e il popolo. Questi si obbliga ad osservare la
            legge del Signore e ad essere speciale cultore di Dio fra tutte le altre
            nazioni idolatre, e d’altra parte il Signore promette d’esaltare Israele
            con ogni specie di prosperità così materiale che spirituale.</p>
            <p>Siccome spiega san Paolo ai Galati, l’idea di contratto è propria
            della Vecchia Legge; ciò non toglie però che l’odierna lezione abbia un
            profondo significato con un’aperta allusione ai catecumeni, che mediante
            le promesse battesimali s’impegnano all’osservanza del Vangelo,
            ereditando perciò in un senso assai più elevato i privilegi Messianici
            ripromessi a quello che l’Apostolo, a differenza dell’<em>Israel
            secundum carnem</em>, chiama <em>Israel Dei</em>.</p>
            <p>Il graduale è tolto dal salmo 78, in cui s’invoca la protezione di
            Dio contro i Gentili. Nella quaresima il lunedì, mercoledì e venerdì
            ricorre nel Messale un <em>tractus</em> con melodia affatto diversa, ma
            con un testo assai affine. Rappresentano due generi salmodici affatto
            indipendenti, sebbene l’introduzione del tratto <em>Domine, non
            secundum</em> etc, nelle messe quaresimali, dati solo dal primo periodo
            Carolingio.</p>
            <p>Dopo il responsorio, la colletta. Si supplica il Signore a liberarci
            dall’opprimente peso delle nostre colpe, peso tanto più intollerabile,
            perché non si tratta semplicemente della depressione delle facoltà
            dell’anima a cagione delle sregolate passioni, ma altresì del castigo
            col quale Dio sin da questa vita punisce il male.</p>
            <p>La seconda lettura deriva parimenti dal Deuteronomio (XI, 22-25). Il
            Signore propone al popolo la scelta tra la benedizione e la maledizione.
            Se Israel custodirà la <em>Thora</em> e il patto conchiuso con Dio, avrà
            ogni sorta di prosperità, simboleggiate da tutti quei vantaggi materiali
            che potevano produrre più profonda impressione su quel popolo rozzo e
            sensuale. Se invece il popolo abbandonerà Dio, anche Iahvè abbandonerà
            Israele alla sua sorte.</p>
            <p>Il responsorio graduale <em>Protector</em>, è il medesimo che alla
            messa del lunedì precedente; la colletta supplica Dio che imprima Egli
            stesso nella nostra condotta quel giusto mezzo che gli antichi
            definivano siccome ottimo sopra ogni altra cosa, e che Cassiano chiama
            la regina delle virtù; in modo che né la soverchia prosperità
            c’inorgoglisca, né l’avversità ci deprima. È questo lo stato di un’anima
            ben fondata nelle più ardue virtù; la quale ben ferma sulla solida rupe
            della conformità al volere di Dio, gode un’inalterabile pace, cui non
            vale a turbare l’incostanza delle umane vicissitudini.</p>
            <p>La terza lezione è tratta dalle Cronache dei Maccabei (II, I, 23-27)
            e riferisce la preghiera di Neemia quando, dopo il ritorno dall’esilio,
            disceso sul sacrificio il fuoco celeste, fu restaurato il culto nel
            tempio.</p>
            <p>Il responsorio deriva dal salmo 89, che sin dall’antichità
            apparteneva ai salmi mattutinali. Si prega il Signore a riguardare
            benigno e ad accogliere le suppliche del popolo fedele, di cui egli è
            stato sempre attraverso tutti i secoli lo scampo supremo.</p>
            <p>La colletta è identica a quella della domenica di settuagesima.</p>
            <p>Segue la quarta lettura, derivata dall’Ecclesiastico, ma intitolata
            in genere dalla Sapienza, come si usava fare in Roma per tutta la
            raccolta dei libri sapienziali. È una commovente preghiera (XXXVI,
            1-10), ma che troppo risente del carattere di servaggio dell’Antica
            Legge di timore; infatti mentre si desidera la benedizione di Iahvè sul
            popolo d’Israele, s’invoca il braccio della sua giustizia sui
            <em>Goiim</em>, affinché anch’essi, dopo d’essere stati ministri di
            questa medesima giustizia sulla nazione giudaica prevaricatrice,
            ricevano alla loro volta il meritato castigo, e imparino a temere il Dio
            d’Israel.</p>
            <p>Il responsorio è quello della messa del martedì precedente, e perché
            sopra abbiamo veduto un analogo caso per la messa del lunedì è un
            indizio questo che l’ufficio della <em>Pannuchis</em> di primavera è
            stato composto un po’ più tardi, desumendone gli elementi dalle messe
            più antiche. La colletta vale da sola un bel trattato sulla grazia a
            tempo delle controversie Pelagiane. S’invoca infatti il divino aiuto,
            affinché mediante la celeste ispirazione prevenga il nostro ben operare,
            e lo secondi nell’attuale esercizio del nostro volere e fare. Questo
            concorso previo e simultaneo, come dicono gli scolastici, se vale per
            l’operazione umana nell’ordine puramente naturale, diviene assolutamente
            necessario per quello soprannaturale; di guisa che natura e grazia
            operano ricevendo da Dio il primo impulso, e col suo concorso simultaneo
            raggiungono l’effetto proposto.</p>
            <p>L’ultima lezione – come il sabato dei Quattro Tempi d’Avvento – è
            quella di Daniele col racconto dei tre giovanetti gettati nella fornace
            di Babilonia, cui segue, come di regola al termine della vigilia, il
            cantico delle <em>Benedictiones</em> – cosi lo chiamavano gli antichi –
            che fa le veci di carme di transizione tra l’ufficio notturno e la messa
            propriamente detta.</p>
            <p>Nell’alto medio evo, durante queste letture il Papa si ritirava
            nell’Oratorio di Sant’Andrea, attiguo alla Confessione di San Pietro, e
            lì consacrava i nuovi presbiteri e diaconi. Compiuta la sacra
            Ordinazione, rientrava nella grande basilica tra le acclamazioni
            dell’inno dei tre fanciulli, e celebrava il divin Sacrificio, onde dopo
            la Comunione porre fine al lungo digiuno sostenuto rigorosamente dal
            popolo sin dal venerdì a sera.</p>
            <p>Le due lezioni che seguono – l’epistola cioè ai Tessalonicesi e il
            Vangelo di san Matteo – costituiscono come un duplicato dell’ufficio
            precedente, giacché si sa bene che tutta la prima parte dell’attuale
            messa riproduce a proporzioni più ristrette il rito vigiliare, che in
            antico precedeva regolarmente la messa domenicale. Quindi, dopo l’inno
            delle Benedizioni, giusta un antichissimo uso ecclesiastico, dovrebbe
            seguire subito l’anafora consecratoria.</p>
            <p>Nell’odierno tratto della lettera a quei di Tessalonica (I, V,
            14-23), l’Apostolo traccia un bel quadro della vita cristiana, con
            particolare allusione ai doni carismatici; cosi opportuna per i nuovi
            candidati al sacerdozio. Adesso infatti più che mai, è tempo che il
            clero operi ed agisca. <em>Spiritum nolite extinguere</em>; il
            rinnovamento, anzi addirittura la rivoluzione sociale alla quale
            assistiamo, esige forse nuove forme, nuovi metodi di propaganda e di
            apostolato. Gli ecclesiastici però nel loro sacro ministero non debbono
            lasciarsi attrarre dai sistemi che adopera il proselitismo laico. Ciò
            che ha apparenza di nuovo, di bene e di utile non deve essere subito
            accettato ed introdotto nella Chiesa, ma va prima esaminato
            dall’autorità competente: <em>Omnia probate</em>; la Chiesa sola può
            quindi selezionare quello che veramente di buono si contiene in tutti
            questi sistemi recenti: <em>Quod bonum est tenete</em>.</p>
            <p>Segue il salmo di ringraziamento, il 116, che forma come la
            conclusione del rito delle sacre Ordinazioni. La liturgia romana lo
            riserva sempre, infatti, al termine della vigilia e prima del canto
            solenne del Vangelo.</p>
            <p>È secondo lo spirito dell’antica liturgia che la pericope evangelica
            sia più o meno in relazione col titolare della chiesa stazionale. Questa
            notte, celebrandosi la <em>Pannuchis</em> attorno alla tomba di San
            Pietro, ricorre il racconto della Trasfigurazione (Matth. XVII, 1-9), in
            cui, tra gli Apostoli, il solo Pietro prende la parola, per divenire a
            suo tempo il più autorevole testimone di quella teofania. L’alta e
            solinga vetta sulla quale Gesù si ammanta di fulgore, simboleggia lo
            stato sacerdotale, che importa un vivo distacco dalle cose terrene,
            un’intensa vita interiore e uno spirito sublime di contemplazione. Come
            in cielo la maestà di Dio si asside sui Cherubim, in terra ne sostengono
            l’onorevole ufficio i sacerdoti.</p>
            <p>Il verso dell’offertorio è tolto, al solito, dal salmo notturnale 87:
            «Io ho elevata di giorno e di notte la mia prece a te, o Signore». Il
            qual salmo ricorre di regola ogni volta che a Roma si celebra la
            <em>Pannuchis</em> domenicale.</p>
            <p>Nella colletta sulle oblate preghiamo Dio che pei meriti del divin
            Sacrificio santifichi il nostro digiuno, perché l’astinenza corporale
            dai cibi sia accompagnata da quella interiore dello spirito, che
            rinunzia a tutte le sue sregolate inclinazioni.</p>
            <p>I salmi per la Comunione in quaresima costituiscono una serie a sé
            nell’antifonario Gregoriano, e si succedono secondo l’ordine del
            Salterio. Quando qualche antifona <em>ad Communionem</em> viene a
            turbare quest’ordine, possiamo esser certi che essa rappresenta
            un’interpolazione o un’aggiunta alla primitiva disposizione di san
            Gregorio. Quest’oggi ricorre il salmo 7 coll’antifona che infonde nel
            cuore tanta speranza: «Signore, io in te ho riposto la mia fiducia; tu
            mi libera dai nemici».</p>
            <p>La piccola colletta eucaristica implora dal Signore che il divin
            Sacramento divenga in noi un farmaco efficace contro i vizi, e un pegno
            dell’eterna ricompensa.</p>
            <p>Segue la benedizione prima di licenziare il popolo: «La sospirata tua
            benedizione, o Signore, confermi nel bene i tuoi fedeli, perché mai
            dipartendosi dalla tua volontà, abbiano sempre a rallegrarsi dei tuoi
            benefizi».</p>
            <p>La croce, quanto è profondamente radicata nel cuore di Gesù! Anche in
            mezzo alle glorie del Tabor egli s’intrattiene con Mosè ed Elia a
            parlare della sua vicina morte, per dimostrarci tutto l’impeto
            dell’amore che lo sospingeva ad immolarsi per noi.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 74-79.</p>
    </footer>
</body>
</html>
