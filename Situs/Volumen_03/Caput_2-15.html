<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-ii-di-quaresima">DOMENICA II DI QUARESIMA</h3>
            <p><strong>Stazione a Santa Maria «in Domnica».</strong></p>
            <p>Oggi non vi dovrebb’essere propriamente messa stazionale, giacché è
            stata già precedentemente celebrata in San Pietro alla fine della
            <em>Pannuchis</em>. E infatti, negli antichi Sacramentari quest’oggi si
            trovava indicato <em>Dominica vacat</em>, anche perché il popolo era
            stanco dalla veglia e dal prolungato digiuno. Portato il Sacramentario
            Romano fuori di Roma, dove non si celebravano né stazioni, né vigilie,
            si sentì il bisogno di raffazzonare con elementi presi da altre messe
            l’odierna liturgia domenicale, che finalmente finì per essere accettata
            anche in Roma. L’appellativo della basilica di Santa Maria sul Celio
            <em>in domnica</em>, ha un sapore antico, almeno del IV secolo, quando
            cioè la casa del Signore era generalmente chiamata il
            <em>Dominicum</em>, come anche oggi presso i popoli di razza
            anglo-sassone e germanica.</p>
            <hr />
            <p>L’introito è quello del mercoledì precedente.</p>
            <p>Nella colletta ci rappresentiamo al Signore siccome poveri, privi di
            forza e bisognosi del suo aiuto, perché il corpo non soccomba al morbo e
            lo spirito al peccato.</p>
            <p>La pericope della lettera ai Tessalonicesi (I, IV, 1-7), precede nel
            testo la lezione di ieri. Il grande scoglio delle prime generazioni
            cristiane d’Asia e di Grecia, attesa l’estrema corruzione dell’ambiente
            in cui vivevano e del quale prima avevano formato parte, era la
            lussuria, elevata dall’idolatria a forma di culto religioso. L’Apostolo
            con una franchezza un po’ rude, ma che era necessaria in mezzo ai suoi
            corrispondenti, spiega loro il fine e la santità del matrimonio.
            «Ciascuno di voi ha la propria donna, e tratti con essa santamente ed
            onestamente; le nozze quindi s’impongono al rispetto di ciascun fedele,
            di guisa che nessuno attenti alla sposa d’un altro, giacché Dio è il
            vindice della fedeltà coniugale».</p>
            <p>Il graduale deriva dal salmo 24: «Si sono moltiplicati gli affanni
            del mio cuore; sottraimi alle mie afflizioni. Vedi le mie umiliazioni e
            le mie pene, e mi perdona le colpe».</p>
            <p>Il tratto deriva dal salmo 105, che è tutto un bell’inno di
            ringraziamento: «Chi narrerà i prodigi di Iahvè e pubblicherà
            tutt’intera la sua lode? Beati quei che custodiscono la giustizia, e in
            ogni circostanza adempiono ciò che è retto. Ti ricorda di noi, o
            Signore, nel favorire il tuo popolo; tu ci visita colla tua
            salvezza».</p>
            <p>La lezione evangelica è identica a quella della messa della
            <em>Pannuchis</em> precedente. Nell’alto medio evo parecchie chiese e
            monasteri, ad imitazione degli Orientali, dedicarono una distinta
            solennità a celebrare il mistero della Trasfigurazione del Signore. Roma
            non vi si indusse che nel 1457, in memoria d’una splendida vittoria
            riportata sotto Callisto III contro i nemici della Fede; ma sino a quel
            tempo la tradizionale liturgia di questa seconda domenica di quaresima,
            celebrata in antico con ogni splendore, e meditata a dovere, aveva
            soddisfatto ampiamente a questo bisogno del cuore. La primitiva liturgia
            romana non ammetteva, è vero, molte feste, neppure in onore dei più
            importanti misteri della vita e passione dell’adorabile nostro
            Redentore; ma l’annuo ciclo liturgico offriva ai fedeli l’occasione di
            soffermarsi periodicamente a meditare gli augusti misteri dell’umano
            riscatto. Perciò le omilie di san Leone I sulla Trasfigurazione,
            pronunziate in questa medesima notte a San Pietro, sono un capolavoro
            del genere.</p>
            <p>Più tardi, quando non si è più compreso a fondo lo spirito della
            liturgia romana che consacra, per esempio, tutta la quindicina
            precedente alla Pasqua a celebrare la Passione del Signore, che dedica
            il sabato e la domenica II di quaresima al prodigio della
            Trasfigurazione, la festa del 1° gennaio al santo Nome di Gesù,
            l’Invenzione della santa Croce nel pieno fulgore dei gaudi pasquali a
            celebrare lo glorie dello strumento della Redenzione, si vollero
            istituire altrettante commemorazioni della Passione, della sacra lancia,
            ecc. pie in sé e piene di affetto, ma che alterano l’armonia delle linee
            della romana liturgia, nella quale rappresentano un inutile duplicato, a
            danno delle forme antiche. Sono delle aggiunte che vogliono sembrare di
            colmare delle vecchie lacune, ma mostrano di non aver pienamente
            compresa tutta la ricchezza del tradizionale patrimonio liturgico della
            Chiesa romana, del quale si può ripetere <em>floribus eius nec rosae nec
            lilia desunt</em>.</p>
            <p>L’antifona che accompagnava il salmo offertoriale, è quella del
            mercoledì precedente; la preghiera sulle oblate è la medesima che
            nell’altra <em>dominica vacat</em> dopo la <em>Pannuchis</em> di
            dicembre; l’antifona durante la Comunione è pure tolta dalla messa del
            mercoledì, mentre la colletta eucaristica deriva dalla domenica di
            sessagesima. E così il centone di questa messa domenicale conferma due
            importanti principii: uno è d’ordine liturgico, che cioè la messa della
            <em>Pannuchis</em> vigiliare in origine dispensava da qualsiasi altra
            messa, così che in alcuni luoghi nello stesso giorno di Pasqua non si
            celebrava alcun sacriicio. L’altro è d’ordine teologico, che cioè lo
            spirito ecclesiastico, specialmente nel campo della liturgia che per il
            fedele fa come parte del suo catechismo, aborrisce da quel prurito di
            novità che piace tanto al secolo. Ad ogni forma d’innovazione le anime
            semplici e pie si turbano, quasi si sgretoli l’edificio della loro fede,
            fortificato dalla muraglia della tradizione patristica. Pregare Dio con
            quelle medesime formole dettate dai Padri, recitare quei medesimi canti
            che hanno confortato i loro dolori e le loro lotte per la Chiesa,
            significa entrare più intimamente a parte della loro devozione, essere
            solidari delle loro speranze e dell’ideale loro.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 80-82.</p>
    </footer>
</body>
</html>
