<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Passione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="lunedì-dopo-la-domenica-di-passione">LUNEDÌ DOPO LA DOMENICA DI
                PASSIONE</h3>
                <p><strong>Colletta a San Giorgio.</strong></p>
                <p><strong>Stazione a San Crisogono.</strong></p>
                <p>La chiesa di san Giorgio <em>de Belabru</em> alle radici del
                Palatino, là dove s’innalza l’arco di Giano quadrifronte e dove sin
                dalla remota antichità il volgo pagano andava a prendere le divinazioni,
                e sino quasi ai tempi nostri la superstiziosa plebe romana veniva a
                ricercare dalle anime dei giustiziati i numeri che sarebbero usciti alla
                prossima estrazione del lotto, è già nota ai lettori.</p>
                <p>La basilica poi di San Crisogono in Trastevere, vicino al classico
                escubitorio dei <em>Vigiles</em>, conserva sotto il presbiterio il
                ricordo dell’abitazione dell’omonimo Martire, e risale ai tempi
                Costantiniani. Il periodo bizantino contribuì senza dubbio a sviluppare
                e a render popolare il culto di questo Martire Aquileiese, il cui nome,
                per speciale privilegio, penetrò persino nei dittici pontificali della
                messa romana.</p>
                <p>Gregorio III circa l’anno 731 restaurò la chiesa e vi eresse attiguo
                un monastero che dedicò altresì ai martiri Stefano e Lorenzo. Più tardi,
                verso il 1123, il cardinal titolare Giovanni da Crema sopraelevò il
                tempio, riedificandolo con proporzioni minori, sicché gli avanzi della
                primitiva basilica rimangono ora a qualche profondità dall’attuale
                livello del pavimento.</p>
                <hr />
                <p>L’introito è tolto dal salmo 55 ed è un grido del Giusto oppresso
                dall’iniquo, o meglio da molti iniqui, giacché tutti i peccati della
                intera umanità si riversarono su di Lui e reclamarono per Lui l’ultima
                pena.</p>
                <p>Nella colletta supplichiamo Dio per ottenerne due grazie: la prima,
                che Egli santifichi il nostro digiuno quaresimale, cioè faccia sì che le
                disposizioni interiori dell’animo che detesta il vizio s’accordino
                coll’astinenza corporale dagli alimenti; la seconda, che i meriti della
                penitenza e della contrizione del cuore ci valgano il perdono dei
                passati errori.</p>
                <p>La lettura è tolta da Giona (III, 1-10) la cui storia era tanto
                famigliare all’antichità cristiana, che ne ritroviamo il ciclo espresso
                tante volte sui sarcofagi marmorei e sulle pareti cimiteriali. I
                Niniviti che per mezzo della penitenza e del digiuno allontanano dalla
                loro città il minacciato sterminio, invitano il popolo cristiano ad
                imitarne l’esempio. Si sa che prima di quaresima alcuni popoli
                orientali, gli Armeni, gli Abissini, ecc., praticano un digiuno
                speciale, detto il digiuno di Ninive. I Greci l’hanno aspramente
                combattuto, ma ad ogni modo le varie liturgie, anche la latina, nel
                digiuno dei Niniviti si sono compiaciute di riconoscere una delle
                anticipazioni tipiche dell’astinenza penitenziale cristiana.</p>
                <p>È a rilevarsi il carattere sociale che prende la penitenza in Ninive,
                dove Giona la intima per autorità del re e degli ottimati. La religione,
                infatti, e le pratiche del culto, non basta che siano il tributo privato
                e personale dell’individuo, ma vuolsi che siano anche collettive e
                sociali, giacché pure la società, la famiglia, il comune, la nazione,
                ecc. sono entità reali, e; perciò come tali debbono rendere a Dio il
                debito culto.</p>
                <p>Di più, Dio non ha creato l’uomo isolandolo in se medesimo, ma l’ha
                costituito membro d’una società tanto nell’ordine naturale, che in
                quello soprannaturale, ed è soltanto per mezzo di questa duplice società
                che l’uomo può conseguire il suo debito perfezionamento. Ne segue che,
                massimamente quando trattasi dell’anima, conviene aderire intimamente e
                dare la massima importanza a tutti gli atti che esprimono il culto
                soprannaturale e perfetto che la Chiesa rende a Dio. Bisogna
                santificarsi, mortificarsi, pregare, meditare, digiunare, sentire sempre
                colla Chiesa, giacché è dal corpo che finisce nelle membra la vita, la
                sanità e la gioia del benessere.</p>
                <p>Il graduale è tolto dal salmo 53, in cui il Giusto invoca scampo e
                s’appella al giudizio di Dio contro le calunnie dei suoi oppressori.</p>
                <p>Segue la lezione del Vangelo di san Giovanni (VII, 32-39), dove Gesù
                prendendo occasione dalla cerimonia dell’acqua che veniva attinta dai
                sacerdoti per portarla poi al tempio, preannunzia la missione dello
                Spirito Santo e la predicazione del Vangelo ai Gentili. La grazia qui
                viene paragonata all’acqua, perché, al pari dell’acqua, essa mitiga gli
                ardori della concupiscenza, rinfranca lo spirito, estingue la sete degli
                appetiti disordinati, dà vita ed incremento ai più bei fiori di
                virtù.</p>
                <p>Il verso <em>ad offerendum</em> deriva dal salmo 6: «Signore, volgiti
                a me e liberami per la tua misericordia». Cioè, dopo che la tua
                giustizia sarà stata soddisfatta, torna a rimirarmi benigno, tu che ora
                a cagione dei peccati di cui vo tutto carico e curvo, hai distolta la
                tua faccia da me. Scampami, e mi concedi quella vita esuberante a cui
                sospiro, vita la quale mi sottrarrà in eterno alla crudeltà dei miei
                nemici.</p>
                <p>Nella colletta che ci prepara all’ anafora noi preghiamo, che l’Ostia
                di salvezza, che stiamo per offrire, mondandoci dalle colpe ci renda
                propizia e liberale la divina clemenza. Tale è l’ordine delle cose:
                precede la propiziazione, indi segue la largizione delle grazie.</p>
                <p>L’antifona per la Comunione deriva dal salmo 23. Il Signore degli
                eserciti, Egli è il re della gloria. Giova di ripeterlo assai bene alla
                nostra fede, ché tra giorni vedremo questo medesimo re occultare la
                gloria sua sotto le ignominie della passione, ed invece di dar prova di
                forza, soccombere per debolezza. È appunto qui il <em>Mysterium
                Fidei</em>. Colui che appeso sul patibolo viene deriso dagli empi, è
                acclamato al tempo stesso dalle miriadi degli angeli, che durante il
                sacrificio del Golgota cantano tremebondi il Trisagio. Quegli che spira
                l’anima in preda alle più strazianti agonie e alle umiliazioni è il
                fortissimo leone di Giuda, e il vero Sansone che colla sua morte,
                stritola le falangi dei Filistei. Agli occhi della fede Cristo non
                apparisce mai più glorioso e più terribile che in croce, quando colle
                parole di Osea dice alla morte: <em>O mors, ero mors tua, morsus tuus
                ero, inferne</em>.</p>
                <p>L’orazione dopo la sacra Comunione è la seguente: «La salutare
                partecipazione del tuo Sacramento, o Signore, ci purifichi e ci
                restituisca in sanità». La santa Messa infatti e la Comunione non solo
                posseggono efficacia propiziatoria, ma l’Eucaristia altresì è un
                antidoto contro il veleno del peccato. Figli d’una natura corrotta con
                un sangue guasto che ci circola nelle vene, abbiamo bisogno d’un farmaco
                ricostituente, d’un sangue sano, verginale, che ci restituisca la
                salute. Questo sangue è quello del Cristo, giacché Egli ha detto: «Chi
                mangia di me, vive di me».</p>
                <p>Nella preghiera prima di licenziare il popolo, supplichiamo Dio che
                c’infonda vigore non solo nello spirito, ma anche nel corpo, che non
                sempre può ciò che lo spirito vuole – <em>Spiritus quidem promptus est,
                caro autem infirma</em> –; affinché la pratica costante delle buone
                opere – giacché né la fede, né le belle parole costituiscono il regno di
                Dio interiore, ma bisogna unirvi il ben operare – ci meriti la grazia
                d’essere difesi sotto la sua protezione dagli assalti del terribile
                avversario.</p>
                <p>Quanto è stata delicata la devota sollecitudine della Romana Chiesa
                nel custodire gelosamente le memorie di coloro che ne cementarono col
                sangue l’edificio spirituale! Quando non aveva la sorte di possederne il
                sepolcro, com’era il caso per san Crisogono, ne venerava almeno
                l’abitazione, il luogo cioè dove il futuro atleta s’era addestrato al
                combattimento per la fede. Roma ha consacrato come chiese un numero
                considerevole di antiche case dei propri martiri, e quante cose non dice
                al cuore d’un credente la vuota casa d’un Martire! Quelle sale, già
                adorne di pitture e mosaici di cui avanzano ancora dei vestigi, sono
                silenziose e vuote appunto perché i Martiri hanno volontariamente
                abbandonato tutto per seguire Cristo sulla via del Calvario.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 150-153.</p>
    </footer>
</body>
</html>
