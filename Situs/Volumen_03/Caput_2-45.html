<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Settimana Santa</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="martedì-santo">MARTEDÌ SANTO</h3>
            <p><strong>Colletta a Santa Maria in Portico.</strong></p>
            <p><strong>Stazione a Santa Prisca.</strong></p>
            <p>L’attuale Santa Maria in Portico sorge a un centinaio di metri circa
            dall’omonima diaconia medievale, eretta già nel portico del palazzo di
            Galla, la figlia del console Simmaco; oggi l’ospizio e la chiesa di
            Santa Galla, indicano appunto il luogo esatto dove sino al 1618 sorgeva
            la primitiva diaconia «<em>in porticu Gallae</em>». Questa nobile
            matrona, infatti, prima di racchiudersi a menar vita monastica presso
            San Pietro, nel monastero ancor oggi superstite di Santo Stefano
            <em>katà Galla patricia</em>, volle convertire in ospizio e
            <em>xenodochium</em> pei poveri la sua stessa casa, e lo fece
            dedicandola alla gran Madre di Dio, di cui venerasi in quel luogo ancor
            oggi un’immagine del V secolo, eseguita a smalto su d’una lamina
            d’oro.</p>
            <p>Gregorio VII, che nell’avito castello dei Pierleoni ai piedi della
            rupe Tarpea poteva considerarsi siccome nato e cresciuto all’ombra del
            <em>titulus Gallae</em>, la restaurò dalle fondamenta e ne riconsacrò
            l’altare maggiore. Ma tutti questi argomenti di veneranda antichità nel
            secolo XVII non trovarono affatto grazia innanzi alle smanie innovatrici
            di quell’epoca avida di classicizzare tutto; sicché anche la vetusta
            immagine di Santa Maria in Portico dové emigrare e cercarsi li vicino
            una nuova sede.</p>
            <p>Fatta tuttavia astrazione dalla ragione storica dell’antico tempio,
            non si potrebbe assolutamente dire che il cambio sia riuscito a danno
            della Madonna del Portico di Galla, giacché la nuova basilica in
            Campitelli è veramente ampia e bella, degna della celebrità delle
            tradizioni della diaconia Galliana.</p>
            <p>La chiesa inoltre non si potrebbe interamente dire nuova; giacché
            essa sorge sull’area d’una antica e fatiscente chiesuola intitolata nel
            medio evo a Santa Maria in Campitelli, e che nel 1217 aveva avuto
            l’onore di ricevere la consacrazione di mano dello stesso pontefice
            Onorio III.</p>
            <p>Quanto alla basilica stazionale di Santa Prisca sull’Aventino, gli
            scavi praticati in quel luogo e gli studi compiuti dal De Rossi non
            hanno fatto altro che accreditare sempre più la tradizione che poneva in
            relazione la <em>domestica Ecclesia Aquilae et Priscillae</em> cogli
            apostoli Pietro e Paolo, che vi avrebbero accettato l’ospitalità. Nel
            1776 infatti, presso la chiesa fu scoperta una casa romana con dipinti
            ed altri monumenti cristiani, e tra le rovine si rinvenne altresì un
            diploma in bronzo offerto nel 226 da un municipio di Spagna a Caio Mario
            Cornelio Pudenziano, personaggio senatorio e che quella città eleggeva a
            suo patrono. Ora, le relazioni tra i fondatori della necropoli
            Priscilliana sulla Salaria e i Pudenti del <em>Vicus Patricius</em>,
            sono ben note, perché l’accertamento d’una abitazione dei Pudenti sul
            Celio sul luogo del titolo d’Aquila e Priscilla, non debba spargere luce
            molto favorevole su quest’antica tradizione ecclesiastica.</p>
            <p>A tempo di Pio VI si scoprì inoltre presso la basilica di Santa
            Prisca sul Celio un vetusto oratorio con pitture del IV secolo
            rappresentanti gli Apostoli. Tornarono pure alla luce un vaso vitreo,
            sulla cui circonferenza erano nuovamente rappresentati ad incavo i
            medesimi Apostoli, coi nomi incisi sul loro capo, siccome pure vari
            frammenti di mosaici rappresentanti pesci d’ogni genere che guizzano
            nelle onde, e che simboleggiano le anime rigenerate alla grazia per
            mezzo del Battesimo.</p>
            <p>Insomma tutto un complesso d’argomenti viene a suffragare la
            tradizione romana che nel titolo Aventinese d’Aquila e Priscilla
            riconosce uno dei più antichi santuari dell’Urbe, santificato dalla
            dimora e dall’apostolato che vi esercitarono i santi Pietro e Paolo.
            Contro questa tradizione confermata dai documenti, non trovo alcuna soda
            ragione addotta in contrario.</p>
            <p>Il medio evo espresse assai graziosamente i fasti sacri del titolo
            d’Aquila e Prisca:</p>
            <blockquote>
            <p>HAEC . DOMVS . EST . AQVILAE . SEV . PRISCAE . VIRGINIS . ALMAE<br />
            QVOS . LVPE . PAVLE . TVO . ORE . VEHIS . DOMINO<br />
            HIC . PETRE . DIVINI . TRIBVEBAS . FERCVLA . VERBI<br />
            SAEPIVS . HOCCE . LOCO . SACRIFICANS . DOMINO</p>
            </blockquote>
            <p>È da notarsi tuttavia, che la Prisca vergine e martire di cui si
            venera il corpo sotto l’altare maggiore del tempio, è diversa dalla
            Prisca o Priscilla moglie di Aquila, e discepola dell’apostolo
            Paolo.</p>
            <p>Nel medio evo presso questo titolo sorse una celebre abbazia
            benedettina, che nel secolo XI era dipendente da quella di San Paolo
            sulla via Ostiense.</p>
            <hr />
            <p>L’antifona d’introito eccezionalmente è tolta dall’Apostolo
            (<em>Galat.</em>, c. VI, 14). Il patibolo della Croce lungi dall’essere
            occasione di disonore, per il cristiano è un titolo di gloria, giacché è
            da lì che per mezzo di Gesù Cristo scaturisce la salute, la vita e la
            risurrezione. Segue il salmo 66: «Il Signore abbia di noi pietà e ci
            benedica; faccia risplendere su di noi il suo volto e ci usi
            misericordia». È questa la più bella preghiera che può elevarsi colla
            Chiesa al Divin Crocifisso. Egli volle bensì morire tra le tenebre della
            natura inorridita, divenuto egli stesso oggetto di maledizione da parte
            dell’ineffabile santità di Dio; ma al tempo medesimo ci riguarda
            amorosamente coi suoi occhi moribondi; e quelle pupille sono scintille e
            raggi di viva e sfolgorante luce che rischiarano tutta la terra. La
            maledizione di cui Egli per ubbidienza al Padre si carica sul Calvario,
            merita in nostro favore l’abbondanza delle divine benedizioni; sicché
            veramente Gesù Crocifisso è il lume del mondo, é il pegno d’ogni
            benedizione. Che Gesù pertanto faccia risplendere continuamente il suo
            volto agonizzante sulle anime nostre, affinché Egli si degni di
            rammentare quanto ha sofferto per noi e ci usi misericordia; noi poi,
            vedendo il volto di Gesù morente, concepiamo un grande orrore per il
            peccato ed un tenero amore pel nostro Crocifisso, dicendo con Paolo:
            <em>Dilexit me et tradidit semetipsum pro me</em>.</p>
            <p>Nella colletta imploriamo dal Signore la grazia di prepararci
            convenientemente a celebrare i misteri della passione del Redentore,
            onde ritrarne quel frutto che si propone la Chiesa nella sacra
            liturgia.</p>
            <p>Non trattasi infatti di una semplice commemorazione cronologica d’una
            data storica, no. Le opere di Gesù, le sue parole contenute nel santo
            Vangelo hanno sempre la loro efficacia ogni volta che devotamente
            vengono celebrate; onde quella medesima virtù che avevano allora quando
            per la prima volta furono eseguite o pronunziate davanti ai Giudei,
            posseggono oggi quando innanzi al popolo Cristiano sono riferite dalla
            santa Chiesa. Con quanta venerazione pertanto conviene ascoltare,
            specialmente durante la santa Messa, il sacro Vangelo! Con quanta
            purezza di cuore e di labbra è necessario che il sacerdote lo
            annunzi!</p>
            <p>La lezione è tratta da Geremia, (XI, 18-20) il quale, perseguitato
            dal corrotto sacerdozio del suo tempo, è uno dei tipi profetici più
            somiglianti a Gesù Cristo. Egli, nel passo che oggi ci propone la
            liturgia, appella al giudizio di Dio contro l’iniqua trama d’afiggere al
            patibolo il suo pane - ed ecco, come osservano i Padri, una profetica
            espressione che prelude al prodigio eucaristico, in cui sotto le specie
            del pane è il corpo del Signore.</p>
            <p>Il graduale deriva dal salmo 34, in cui il Cristo spiega tutta
            l’ingratitudine dei suoi avversari. Egli li amava tanto, che quando essi
            giacevano malati – le malattie dell’anima sono i peccati e la febbre
            delle passioni – Egli si vestiva di sacco, cioè ricopriva la gloria
            della sua divinità coll’umiltà dell’umanità sua, ed affliggeva il suo
            spirito col digiuno. Nondimeno i nemici gli resero odio per amore, e
            perciò Gesù si rivolge al Padre e dice: «Giudica, o Iahvè, i miei
            avversari, aggredisci i miei assalitori; prendi l’egida e lo scudo e
            vieni in mio aiuto».</p>
            <p>È da osservare, che quando nella Sacra Scrittura s’invoca la divina
            vendetta sugli empi, si deve intendere, o del giudizio estremo di Dio in
            seguito all’impenitenza finale del peccatore, oppure, se la frase va
            riferita alla presente vita, essa ha per oggetto i mali fisici e
            temporali che Dio il più delle volte riversa sui cattivi anche in questo
            mondo, sia per farli ritrarre dal mal fare e convertirli, sia ancora per
            sottrarre loro l’occasione di commettere nuovi peccati e rendere più
            esiziale l’eterna dannazione.</p>
            <p>La lezione evangelica originariamente era quella Giovannea della
            lavanda dei piedi (XIII, 1-15), riservata poi al giovedì santo. Come
            alle terme, colui che esce dal bagno – Gesù amava servirsi d’immagini
            tratte dalla vita quotidiana del suo tempo affine di farsi meglio
            comprendere dai semplici – non ha bisogno che di risciacquarsi i piedi,
            cosi chi vuol degnamente celebrare la Pasqua eterna con Gesù, chi vuole
            essere a parte con lui, bisogna che nel Sangue dell’Agnello, negli
            ardori del suo amore, si purifichi prima anche delle più leggere
            imperfezioni.</p>
            <p>Più tardi venne introdotta nell’odierna liturgia stazionale la
            lettura della Passione del Signore secondo san Marco (XIV-XV). Come
            osservano gli esegeti, quel giovane di cui qui si narra, il quale viene
            destato di soprassalto al rumore e alla notizia della cattura di Gesù,
            probabilmente era l’autore stesso del Vangelo, Marco, il quale, senza
            nominarsi direttamente, pone tuttavia come la propria sigla d’autore al
            suo scritto evangelico. Tutti gli elementi s’accordano in favore di
            Marco e rendono il bozzetto assai naturale. Marco infatti abitava con la
            madre in Gerusalemme, forse un po’ fuori dell’abitato, tanto che i primi
            fedeli fecero della sua casa il luogo delle riunioni. Quando Gesù passò
            innanzi all’abitazione, il giovane s’era già coricato, e, giusta l’uso
            palestinese, deposte le vesti giornaliere, s’era ravvolto nell’ampio
            lenzuolo, che nel caso, trattandosi di persona agiata, viene indicato
            nel testo siccome di tela più fine. Al rumore della sbirraglia, il
            dormiente si desta ed appreso che passava Gesù catturato, così come
            stava si slancia fuori della casa ed incomincia a compromettersi coi
            soldati, esprimendo forse a loro riguardo qualche minaccia. Qualcuno
            degli sbirri che nel Getsemani aveva avuto la prova che i discepoli del
            Nazareno sapevano ancor maneggiare la spada, fa per impadronirsi
            dell’audace, ma il giovane lesto gli lascia in mano il lenzuolo e
            sguiscia via.</p>
            <p>Chi vuol scampare dalle violenze del demonio, come osserva san
            Gregorio, bisogna che prima proceda ad un perfetto denudamento interiore
            come fanno gli atleti nel circo; è necessario che il diavolo non abbia
            dove afferrarci, e quindi bisogna di buon animo rilasciargli le cose
            materiali, pur di sottrarre lo spirito dai suoi artigli.</p>
            <p>Il verso per l’offerta deriva dal salmo 139: «Traimi di mano al
            peccatore, o Signore, e mi libera dagli empi». Iddio ha accolta questa
            preghiera di Gesù moribondo, e nel mattino di Pasqua gli ha resa la
            vita, non più passibile e nella debolezza della carne, ma gloriosa ed
            immortale. «Cristo risorto da morte, esclama l’Apostolo, non può più
            morire, né la morte vale più ad esercitar dominio su di Lui». Ecco la
            vittoria del Crocifisso, ecco l’aiuto paterno invocato.</p>
            <p>Nella preghiera di preparazione all’ anafora, noi supplichiamo Dio
            perché il sacrificio ordinato a santificare i solenni digiuni pasquali,
            riesca altresì efficace a rinnovare la nostra coscienza, strappandola
            cioè al male ed indirizzandola al bene.</p>
            <p>A differenza degli Orientali, i quali nei giorni sacri all’astinenza
            omettono l’offerta dell’Eucaristico Sacrificio, Roma sin da antico non
            saprebbe celebrare alcun digiuno, se non consacrasse altresì l’incruento
            Sacrificio della Messa. Quindi è che nel Messale a ciascun dì
            d’astinenza, in quaresima, nei Quattro Tempi, nelle vigilie ecc.,
            corrisponde regolarmente una messa, la quale, nel concetto liturgico
            degli antichi, consacrava la penitenza e segnava il termine del digiuno.
            Si fa eccezione pel sabato santo e per le grandi vigilie domenicali, che
            importavano il sabato aliturgico, cioè senza messa; ma la cagione si era
            che in tali casi il digiuno del venerdì si prolungava senza interruzione
            sino alla messa della mattina della domenica.</p>
            <p>L’antifona per la Comunione è tratta dal salmo 68, in cui si
            descrivono i canti dei crapuloni, ebbri di vino, i quali pronunciano
            sentenza di morte contro il Giusto. Questi intanto prega, e coi voti
            affretta presso il Padre l’ora fortunata della misericordia.</p>
            <p>Tutte le cose hanno il loro tempo, né noi possiamo invertirlo. V’è
            tempo di prosperità e tempo di miseria, tempo di gloria e tempo
            d’abiezione. Dio è quegli che nella sua Provvidenza alterna ed avvicenda
            così le ore. Bisogna quindi conformarci ai divini voleri, e nelle
            tribolazioni fa d’uopo d’attendere umilmente l’ora in cui piacerà a Lui
            di liberarcene. A tale scopo, è nostro dovere di pregare perché ci
            liberi dal male e non c’induca in tentazione; ma senza ansietà, senza
            perdere la nostra pace interiore. <em>Qui crediderit, non festinet</em>,
            dice Isaia, mentre la fede ci rende certi che l’ora di Dio tarda, ma
            giunge. Aspettiamo dunque tranquillamente quest’ora, questo <em>tempus
            beneplaciti</em>, come oggi lo chiama il Salmista, e frattanto la
            speranza in Dio ci sostenga, sicuri che tutto al mondo potrà mancare,
            Dio però non verrà mai meno a chiunque si fida di Lui.</p>
            <p>La colletta eucaristica è quella stessa del sabato dei Quattro Tempi
            di quaresima, quando pei meriti del divin Sacrificio si domanda che ci
            vengano estirpate dal cuore le malvagie passioni, e che si compiano i
            giusti voti del cuore. Questi voti tuttavia allora sono giusti, quando
            saranno conformi alla regola del giusto, che è la santa volontà di
            Dio.</p>
            <p>Perciò quando noi nella preghiera, invece di lasciarci guidare dallo
            Spirito Santo che è in noi e che in noi prega <em>gemitibus
            inenarrabilibus</em>, come s’esprime l’Apostolo, ci lasciamo sorprendere
            dallo spirito umano il quale c’istiga a dimandare ciò che nell’ordine
            della Provvidenza non conviene a nostro riguardo, Dio che è buono ci
            esaudisce non secondo ciò che desidera il nostro umano spirito, ma
            giusta quanto Egli vede che ci è conveniente. La preghiera perciò del
            credente non è mai sterile ed inefficace, ma sempre riporta qualche
            frutto.</p>
            <p>Nella colletta di benedizione al popolo prima di congedarlo – e cosi
            si spiegano le frasi degli antichi: <em>benedictione missae sint, fiant
            missae catechumenis</em> ecc. – supplichiamo Dio che la sua misericordia
            ci purifichi da ogni inganno della vecchia corrotta natura, perché il
            mistero pasquale interamente ci rinnovi. Infatti, colla morte di Gesù
            tutti noi moriamo alla Legge, al peccato, alla carne, e per mezzo della
            sua risurrezione siamo chiamati a vita nuova secondo il prototipo che è
            il Cristo. Di Lui scrive l’Apostolo: <em>quod mortuus est peccato,
            mortuus est semel, quod autem vivit, vivit Deo</em>. Vivere a Dio, ecco
            il sublime programma di tutti i Figli di risurrezione, come li chiama il
            Vangelo.</p>
            <p>Che il Signore faccia risplendere su di noi il suo volto e ci usi
            misericordia! Ecco il bel salmo messianico che la Chiesa in questi
            giorni applica ai trionfi del Crocifisso. Infatti, è dall’alto del
            patibolo infame che Gesù, sollevato giusta la sua parola da terra,
            attrae tutte le anime a sé. È dalla Croce che Egli volge le sue pupille
            moribonde all’umanità che lungo i secoli gli sfila dinanzi – Egli che,
            secondo la frase Giovannea, nei decreti divini vien considerato siccome
            inmolato sin dal principio del mondo – e che dona a tutti i credenti la
            sua benedizione.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 195-200.</p>
    </footer>
</body>
</html>
