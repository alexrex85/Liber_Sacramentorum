<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="lunedì-dopo-la-iii-domenica-di-quaresima">LUNEDÌ DOPO LA III
                DOMENICA DI QUARESIMA</h3>
                <p><strong>Colletta a Sant’Adriano.</strong></p>
                <p><strong>Stazione a San Marco.</strong></p>
                <p>La diaconia di Sant’Adriano sorge sul foro nell’antica aula del
                Senato, e fu dedicata da papa Onorio I alla memoria di questo celebre
                Martire di Nicomedia, che nell’evo bizantino ebbe chiese, monasteri e
                popolarissimo culto anche in Roma.</p>
                <p>La basilica stazionale <em>de Pallacine</em> dedicata posteriormente
                all’Evangelista Marco, fu eretta dall’omonimo Papa, ed è l’unico
                monumento consacrato in Roma alla memoria di questo devoto discepolo di
                Paolo e fedele interprete di Pietro, il quale, oltre alla parte avuta
                con gli Apostoli nella prima evangelizzazione dell’Eterna Città, dopo la
                loro morte ed a preghiera dei Romani scrisse il suo Vangelo.</p>
                <p>Sotto l’altare principale del <em>titulus Marci</em> riposa il corpo
                del fondatore, con le reliquie dei Martiri Abdon e Sennen. Ci troviamo
                quindi come in un santuario orientale nel cuore dell’Urbe, con Marco da
                una parte, il grande fondatore del seggio patriarcale d’Alessandria –
                l’elemento egiziano in Roma era copioso – e i Persiani Abdon e Sennen
                dall’altra. La pericope scritturale oggi tiene appunto conto di questo
                carattere orientale dei titolari della basilica, e ci fa leggere perciò
                del Siro Naaman che, lasciati i voluttuosi lavacri di Damasco, risana
                dalla lebbra dopo il bagno nel Giordano. Il brano si adatta mirabilmente
                ai catecumeni, che ieri appunto hanno iniziato il corso d’istruzione
                preparatoria al battesimo. Pietro, osserva Tertulliano, ha battezzato
                nel Tevere, e se gli aspiranti vogliono risanare dalla lebbra
                dell’infedeltà e del peccato originale, bisogna che si umiliino,
                abbandonino i fiumi di Damasco, cioè le risorse dell’antica vita
                sensuale, e si tuffino nelle limpide acque del santo Battesimo.</p>
                <hr />
                <p>L’introito deriva dal salmo 55. Alla gloria umana il fedele
                contrappone la gloria che gli è riservata presso Dio; la sua parola non
                verrà mai meno, e tutte le minacce degli uomini non potranno modificare
                lo splendido programma di salvezza che il Signore ha promulgato.</p>
                <p>Nella colletta si ritorna con insistenza sulle qualità del nostro
                digiuno, il quale nulla deve aver comune col Ramadan dei figli
                dell’Islam o con quello d’Israele. Il digiuno cristiano consiste
                essenzialmente nel raffrenarci dalle passioni e rattenerci dalla
                colpa.</p>
                <p>Segue la lezione del libro IV dei Re (V, 1-15) colla guarigione del
                Siro Naaman operata dal profeta Eliseo mediante un settemplice bagno nel
                Giordano. Lo straniero, ricoperto di lebbra ma pur orgoglioso in mezzo a
                tanta miseria di piaghe, si ritiene quasi offeso che il Veggente
                d’Israel non adoperi a suo riguardo dei riti solenni e dei mezzi fuori
                del comune; anzi che neppure esca a parlargli, ma gli ordini
                semplicemente di lavarsi nel Giordano. Eppure cosi è. Volendo vincere il
                superbo demonio, Iddio si è compiaciuto di farlo con mezzi umili, per
                opera cioè dei Sacramenti e dei Sacramentali, affine di vieppiù umiliare
                il nemico nella sua disfatta. Anche Naaman perciò, se vuol guarire, deve
                prima deporre ogni albagia, riconoscersi immondo, e andarsi perciò a
                tuffare nel Giordano, là appunto dove qualche secolo dopo, Giovanni col
                suo battesimo di penitenza preluderà al nostro battesimo cristiano.</p>
                <p>Il responsorio – come di regola – deriva dallo stesso salmo
                dell’introito: «O Dio, a te son noti i miei giorni; innanzi a te ho
                raccolto le mie lagrime. Abbi pietà di me, che il nemico è alle
                calcagna; i miei assalitori mi stringono tutto il dì».</p>
                <p>Il brano evangelico odierno viene richiamato da quello precedente del
                IV Libro dei Re. Il Salvatore nella Sinagoga di Nazaret rimprovera i
                suoi concittadini d’aver imitato l’incredulità dei loro antenati ai
                tempi di Eliseo, i quali costrinsero il Profeta ad operare prodigi solo
                in favore degli stranieri. Esempio tremendo, che ci dà materia da
                pensare. Le grazie divine, sparse talora sì abbondantemente su certe
                anime favorite, trovano in esse assai scarsa corrispondenza, così che
                poi sopraggiunge l’accidia e la nausea per le cose più sante. Quei
                Sacramenti, quelle prediche, quegli esercizi di pietà che talora
                commuovono tanto il cuore dei peccatori, non hanno più efficacia alcuna
                su codeste anime religiose, rattiepidite, rese come apatiche
                dall’abbondanza dei doni divini, al pari di quei malati che più non
                digeriscono il cibo che prendono.</p>
                <p>Il verso <em>ad offerendum</em> deriva dal salmo 54: «Ascolta, o
                Iahvè, la mia preghiera, non rigettare da te il mio grido, ma volgiti a
                me e mi ascolta». Iddio ascolta sempre la preghiera d’un cuore umile e
                retto; anche quando l’indegnità del supplicante rende inopportune certe
                grazie di speciale importanza che egli osa domandare. Dio non fa
                riuscire inutile l’orazione, ma gli accorda quello che è più essenziale,
                il ritorno cioè alla grazia santificante mediante la conversione del
                cuore.</p>
                <p>Bellissima è la preghiera odierna sulle oblate: «Quello che per noi è
                debito atto di culto e di sacrificio, omaggio della nostra devozione,
                tu, o Signore, fa sì che divenga altresì sacramento di redenzione».</p>
                <p>Anche l’antifona per la Comunione è come un grido di vittoria. Essa è
                tratta dal salmo 13: «Da Sion chi invierà il Salvatore ad Israel? Quando
                il Signore libererà il suo popolo dal servaggio, Giacobbe esulterà, e
                tutto Israel menerà tripudio».</p>
                <p>La colletta eucaristica ripete in altre parole un concetto che
                ritorna spesso nelle formole corrispondenti della liturgia romana: «Fa,
                o Signore, che oltre al partecipare materialmente del tuo sacramento, ne
                sperimentiamo altresì l’efficacia per mezzo della fede e dell’attuale
                devozione».</p>
                <p>La benedizione finale sul popolo si esprime così: «Ci venga in
                soccorso, o Signore, la tua misericordia, onde dagl’imminenti flagelli
                meritati pei nostri peccati – Roma continuamente esposta agli assedi dei
                Goti, dei Visigoti, dei Langobardi, diroccata dai terremoti, spopolata
                dalla fame, decimata dalle pestilenze durante il V, VI e VII secolo – ci
                scampi la tua destra vincitrice».</p>
                <p>Se Venezia si gloria delle reliquie di san Marco, Roma a più giusto
                titolo può rivolgergli il saluto in uso presso la Serenissima: <em>Pax
                tibi, Marce, Evangelista meus</em>. «Meus» infatti ad ogni buon diritto,
                giacché san Marco insieme con Luca esercitarono il loro apostolato
                nell’Eterna Città alla sequela dei due Principi degli Apostoli Pietro e
                Paolo; quivi scrissero il loro Vangelo, e l’antichità cristiana si
                compiaceva in particolare di dare a Marco il titolo glorioso
                d’interprete di Pietro.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 100-103.</p>
    </footer>
</body>
</html>
