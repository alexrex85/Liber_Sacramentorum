<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="sabato-dopo-la-iv-domenica-di-quaresima">SABATO DOPO LA IV
                DOMENICA DI QUARESIMA</h3>
                <p><strong>(Stazione a San Lorenzo.)</strong></p>
                <p><strong>Colletta a Sant’Angelo «in piscibus».</strong></p>
                <p><strong>Stazione a San Nicola in Carcere.</strong></p>
                <p>Fin dai tempi di Gelasio I questo giorno in Roma era destinato alle
                sacre Ordinazioni. Siccome però queste importavano il gran digiuno colla
                <em>Pannuchis</em> presso la tomba di san Pietro, e di regola non si
                celebravano che all’alba della domenica, così è probabile che in origine
                questo sabato fosse aliturgico, come sempre si usava quando in Roma
                seguiva la veglia domenicale. La stazione a San Lorenzo segnata dagli
                antichi Sacramentari valeva quindi solo per gli anni in cui il Papa non
                avesse da ordinare alcun presbitero o diacono titolare, giacché in ogni
                caso l’iniziazione dei sacri ministri non poteva avvenire che presso la
                tomba apostolica del Vaticano.</p>
                <p>La sinassi all’Agro Verano, quando poteva celebrarsi, sembra essere
                stata in relazione colla preparazione dei catecumeni al battesimo. Dopo
                gli scrutinii compiuti a San Paolo, bisognava pur condurre queste
                vergini reclute della Chiesa alla tomba di Lorenzo, il glorioso
                <em>stauroforo</em> della Sede Apostolica. Esse vi ritorneranno dopo la
                loro iniziazione, il mercoledì di Pasqua, ma è conveniente di
                sollecitare sin d’ora il suo patrocinio.</p>
                <p>Nel medio evo avanzato, essendo scomparsa la disciplina del
                catecumenato e riuscendo non poco incomoda la processione all’Agro
                Verano durante i giorni così incerti dell’acquoso mese di marzo, a San
                Lorenzo fu sostituita la Chiesa di San Nicola in Carcere, che era tra le
                più popolari della Città, massime dopo che i Pierleoni vi ebbero eretto
                a lato il loro castello.</p>
                <p>D’una sessantina almeno tra cappelle e chiese dedicate anticamente al
                Taumaturgo di Mira, questa del Foro Olitorio fu la più celebre, perché
                era altresì un titolo diaconale. Esso sorge sugli avanzi del tempio
                della Pietà eretto nel 604 dal console Acilio Glabrione, e si denomina
                <em>in carcere</em>, perché dal tempo di Plinio sino almeno al secolo
                VIII ivi sorgeva una pubblica prigione, confusa a torto col
                <em>Tullianum</em> del colle Capitolino. Sotto l’altare maggiore si
                venerano parte dei corpi dei Martiri della via Portuense Faustino e
                Viatrice, e la chiesa fu riconsacrata da Onorio II il 12 maggio
                1128.</p>
                <p>La basilica in cui oggi si aduna la colletta fu dedicata in origine
                all’apostolo san Paolo, ma in seguito prevalse il nome di Sant’Angelo
                coll’aggiunta <em>in piscina</em> o <em>in piscibus</em>, dal mercato di
                pesce che vi si teneva sin quasi ai giorni nostri. La sua origine è
                certamente anteriore al secolo VIII, giacché si sa che Teodoro, zio
                d’Adriano I, la riedificò dalle fondamenta. Vi si conservano molte sacre
                reliquie, tra cui i corpi dei martiri Tiburtini figli di santa
                Sinforosa.</p>
                <p>La messa s’ispira ai pii sentimenti che dovevano provare in cuor loro
                i catecumeni man mano che si avvicinava il giorno del santo Battesimo.
                Il Vangelo tratta nuovamente della luce interiore del santo Vangelo,
                tema che sembra ormai divenuto convenzionale presso il sepolcro del
                Martire che colle fiamme del suo rogo diradò da Roma le tenebre
                dell’idolatria.</p>
                <hr />
                <p>L’introito deriva da Isaia (cap. LV): «O sitibondi, cui cioè i beni
                terreni, i piaceri della vita, invece d’estinguere, non hanno fatto che
                accendere maggiormente la sete di felicità che vi arde in petto,
                accorrete alle acque della grazia divina che sola può appagare i vostri
                desideri. Non ve ne rattenga la vostra miseria; venite, attingete pure
                senza alcuna mercede e lietamente dissetatevi alle pure sorgenti della
                grazia, ché non sarebbe più tale se da Dio infinitamente misericordioso
                e liberale venisse assolutamente data in cambio delle opere di umana
                giustizia». Segue il salmo 77 che è un inno di ringraziamento pei
                benefici fatti da Dio agli antichi Patriarchi.</p>
                <p>Nella colletta preghiamo il Signore che ci accordi il frutto
                spirituale che si propone la nostra devozione; ché allora veramente il
                digiuno ci sarà proficuo, quando tutta la nostra vita cristiana sarà
                come una viva espressione della santità divina.</p>
                <p>Nella prima lezione Isaia (XLIX, 8-15), predice con accurata
                precisione la missione evangelica che rivendica le anime alla libertà
                dello spirito, le illumina coi fulgori del dogma derivato
                dall’inaccessibile luce della verità divina, le disseta alle fresche
                acque dei Sacramenti. Idolatria, riti e cerimonie legali erano tutti
                lacci che legavano il corpo e inceppavano lo spirito; a questi è stato
                sostituito il culto intimo del cuore. È ben vero che il mondo colle sue
                aberrazioni aveva demeritata la misericordia di Dio; ma una madre – e
                Dio oggi si paragona alla più tenera delle madri – ritrova sempre nel
                suo cuore un’inesauribile fonte d’affetti, per amare i propri figli
                anche nei loro traviamenti.</p>
                <p>Il responsorio è tratto dal salmo 3. È il povero che parla; è il
                povero oppresso dalla prepotenza del superbo, senza che nessuno venga in
                soccorso di lui. Egli si paragona a un pupillo, perché di fatto quaggiù
                non ha padre, ed invoca l’aiuto del Padre celeste. Chi è questo povero,
                questo pupillo, se non Gesù Cristo, che all’appressarsi della sua
                passione sente vivo orrore dei patimenti che gli va preparando la
                Sinagoga, e si raccomanda al Padre perché gli dia soccorso nel giorno
                della rivincita, all’alba della resurrezione?</p>
                <p>Nei lezionari romani del IX secolo seguiva una seconda lezione
                d’Isaia: <em>Omnes sitientes venite ad aquas</em>, che richiamava
                l’introito e sollecitava i catecumeni ad accorrere alla piscina
                battesimale. Continua quindi la lettura del quarto Vangelo iniziata sin
                dal giorno dei grandi scrutinii a San Paolo. Oggi si tratta
                dell’illuminazione interiore dell’anima per mezzo della fede; e perché i
                Farisei non vogliono accogliere la testimonianza di Gesù in causa
                propria, questi appella all’autorità del Padre che lo ha inviato. Questa
                disputa avviene nella sala delle offerte, detta grecamente gazofilacio,
                ad indicare forse che la beneficenza e la compassione verso i poveri ci
                mettono sulla via di trovare Gesù. Beato davvero chi trova Gesù, giacché
                trova un tesoro. Onde, diceva un Santo: «Gesù mio, chi vuole altra cosa
                fuori di te, non sa quel che vuole».</p>
                <p>Il verso <em>ad offerendum</em> è tratto dal salmo 17: «Iahvè è
                divenuto mia saldezza, mio scampo e mio liberatore. È in Lui perciò che
                io confiderò». Egli è divenuto mia saldezza, perché la sua grazia mi
                agguerrisce contro gli assalti dei miei spirituali avversari; mio
                scampo, perché in lui io trovo sempre un riposo contro l’urto dei
                nemici, i quali al solo sentir invocare da me il nome di Gesù, se ne
                fuggono inorriditi; mio liberatore, perché il Signore per null’altro
                permette che io sia tentato dal demonio, che per concedermi il merito e
                la gloria del trionfo.</p>
                <p>Nella preghiera d’introduzione all’anafora preghiamo il Signore ad
                accogliere l’oblazione nostra e a placare il suo sdegno, – ecco il
                frutto propiziatorio del Sacrificio – e perché l’ostacolo maggiore alla
                divina grazia può appunto metterlo la nostra malvagia volontà,
                supplichiamo Iddio che coll’efficacia del suo potere cambi questi abiti
                distorti e ribelli in altrettante disposizioni favorevoli ad operare
                giusta la mozione dello Spirito Santo.</p>
                <p>Il verso per la Comunione è tolto dal salmo 22, che è tutto un soave
                idillio dell’anima, che l’Eterno Pastore pasce in campi fioriti lungo la
                corrente delle acque: «Il Signore è la mia guida, che cosa può mancarmi?
                Egli mi conduce per pascoli ubertosi» – la Chiesa cattolica, i santi
                Sacramenti, l’interiore grazia che sempre nutrisce la fede dell’anima
                credente, – e mi mena alle acque refrigeranti, là dove cessa la sete e
                la cupidigia delle gioie umane, per non gustare più altro che le cose
                eterne.</p>
                <p>Nella colletta eucaristica supplichiamo Dio, che il suo Sacramento ci
                purifichi – ecco il frutto satisfattorio della messa – e colla sua
                efficacia ci adorni di virtù per meritare le divine compiacenze. La
                scuola più accreditata di santità è sicuramente la sacra Comunione. Essa
                comincia col renderci Iddio propizio, col purificarci, coll’impetrarci
                il dono delle necessarie virtù, e finalmente ci disposa coi vincoli d’un
                soavissimo amore unitivo e trasformante al nostro Dio, sicché veramente
                mangiando di lui, di lui altresì viviamo. Allora sì che la sacra
                Comunione consegue in noi la pienezza dei suoi effetti.</p>
                <p>Nella benedizione finale prima di congedare il popolo il sacerdote
                cosi prega: «O Dio, che piuttosto che adirarti, preferisci d’usar
                misericordia a quanti in te confidano, dacci la grazia di piangere
                convenientemente i commessi peccati, onde poi meritare la tua
                consolazione». In questa vita infatti le lagrime dei penitenti non solo
                spengono le fiamme dell’inferno, ma estinguono altresì il fuoco della
                giusta ira di Dio.</p>
                <p>Se, a detta di Gesù, la casa terrestre del Padre divino non è casa di
                commercio, meno ancora lo è il paradiso. La grazia non si compra, ma Dio
                nella sua magnificenza la dà a tutti generosamente. Per divenire quindi
                santo, basta di corrispondere generosamente alla vocazione divina
                manifestataci nel santo battesimo, accorrendo lietamente, <em>bibite cum
                laetitia</em>, alle fonti della grazia che sgorgano dall’Eucaristia.
                Neil’odierna messa il divin Salvatore insiste nel suo invito.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 146-149.</p>
    </footer>
</body>
</html>
