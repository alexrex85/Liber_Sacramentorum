<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="giovedi-dopo-la-iii-domenica-di-quaresima">GIOVEDÌ DOPO LA III
                DOMENICA DI QUARESIMA</h3>
                <p><strong>Colletta a San Marco.</strong></p>
                <p><strong>Stazione ai Santi Cosma e Damiano.</strong></p>
                <p>Oggi il convegno è nella Marciana, che fulgida di ori e di preziosi
                marmi si erge presso quei famosi <em>balnea pallacina</em> ove, al dir
                di Cicerone, fu consumato l’assassinio di Sesto Roscio. Per noi
                Cristiani il Titolo è ben più importante, perché sotto il suo venerando
                altare si conservano i corpi dei martiri Abdon, Sennen ed Ermete, colà
                trasferiti da Gregorio IV.</p>
                <p>La basilica stazionale deve la sua origine a papa Felice IV, che
                verso il 630 ridusse e trasformò ad uso ecclesiastico due antichi
                edifici – il <em>templum Romuli</em> e l’altro <em>Sacrae Urbis</em>
                coll’annesso archivio civico – sulla Sacra Via, e volle dedicati ai
                medici Anargiri Cosma e Damiano. Allora, in grazia dei Bizantini, il
                culto di questi due Martiri orientali era assai in voga, sicché il
                santuario divenne assai celebre, e i devoti vi riportavano ogni sorta di
                guarigioni e di grazie; tanto che la Chiesa si trovò nella necessità di
                dover quasi premunire i suoi figli contro l’illusione d’una pietà del
                tutto esteriore e materiale, senza l’intima conversione del cuore, che è
                la prima condizione perché l’anima si avvicini a Dio.</p>
                <p>Nella domenica precedente, quasi nel bel mezzo della quaresima, i
                Greci celebravano un giorno di festa in onore della Croce, come una
                breve tregua nell’aspro cammino del digiuno. A Roma, dove i digiuni
                quaresimali cominciano una settimana dopo, questa solennità è rimandata
                alla seguente domenica; però ai tempi di Gregorio II, tanto per non
                privare totalmente i fedeli di quest’innocente soddisfazione nel bel
                mezzo della sacra quarantena, venne istituita l’odierna stazione ai
                martiri Cosma e Damiano. Essi sono medici «Anargiri» – di quella
                categoria cioè di santi medici bizantini che sprezzano il danaro e
                prestano <em>gratis</em> il loro servizio taumaturgo – e col rigore
                dell’antica penitenza quaresimale si comprende facilmente quanto fosse
                opportuno il ricorso a medici celesti.</p>
                <p>La messa è stata adattata; essa si riferisce piuttosto
                all’anniversario del loro martirio e vi si parla troppo spesso di
                salute, di ammalati, di guarigioni per non ricordare la popolarità del
                culto che riscuotevano altra volta i Santi Anargiri.</p>
                <hr />
                <p>L’introito è scritturale quanto al senso, ma non sembra derivato da
                un testo determinato; esso appartiene ad un ciclo d’introiti non
                salmodici, proprio delle ultime domeniche dopo Pentecoste, e
                l’applicazione alla festa dei martiri Cosma e Damiano è opera di
                Gregorio II: «Io sono la salvezza del popolo. In qualsiasi calamità
                innalzeranno a me la prece, io li esaudirò e sarò per sempre il Dio
                loro».</p>
                <p>La colletta si riferisce al natale degli Anargiri: «La gloriosa
                solennità dei beati Cosma e Damiano esalti, o Dio, la tua magnificenza;
                oggi che dischiudesti a loro le porte dell’eterna gloria ed a noi quelle
                dell’ineffabile tuo soccorso».</p>
                <p>Segue la lezione di Geremia (VII, 1-7), ove si descrivono le
                condizioni di purezza interiore che Dio richiede dai fedeli, se pur
                questi vogliono sperimentare l’efficacia del suo soggiorno nell’arca
                santa del Testamento. È inutile vantare le glorie del tempio e credere
                che un semplice simbolo materiale di religione sia il meglio che
                possiamo dare al Signore. Egli certo vuole il culto esterno, e nel
                Levitico anzi si è degnato di prescriverne i riti, ma ama sopratutto la
                religione dello spirito.</p>
                <p>Il verso graduale (salmo 144) è tolto dalla XX domenica dopo
                Pentecoste, ed in seguito è stato adattato anche alla messa del
                <em>Corpus Domini</em>: «Gli occhi di tutti rimirano te, o Signore, in
                attesa che tu dia loro a suo tempo il cibo. Tu allarghi le mani e riempi
                di bene ogni vivente».</p>
                <p>Segue il brano evangelico di san Luca (IV, 38-44) col racconto della
                guarigione della suocera di san Pietro e degli altri miracoli operati da
                Gesù in favore degli energumeni e degli infermi di Cafarnao. Mentre i
                Dottori ostentano di non conoscere Gesù e di non comprender nulla della
                sua missione messianica, i bisognosi e i sofferenti gli si affollano
                intorno perché li aiuti, né li abbandoni più. Felice il bisogno, che
                tanto ci predispone all’umiltà e alla povertà di spirito, che sono
                appunto le virtù che meglio commuovono il Cuor di Gesù!</p>
                <p>È da notare che la scena pietosa di Cafarnao, si ripeteva in Roma nel
                V secolo, nel santuario degli Anargiri.</p>
                <p>L’antifona <em>ad offerendum</em> (salmo 137) è quella della XIX
                domenica dopo Pentecoste. La protezione del Signore per mezzo dei suoi
                Martiri è così evidente, che i fedeli ormai più non temono tribolazioni
                e calamità. Iddio li sottrarrà al pericolo, porgerà loro la mano e li
                condurrà in salvo.</p>
                <p>Bellissima è la colletta seguente, che tratta però del natalizio dei
                Martiri: «A celebrare la morte preziosa dei tuoi eletti ti offriamo, o
                Dio, questo Sacrificio, donde trae il merito ogni altro martirio».</p>
                <p>L’antifona eucaristica è quella del salmo 118: «Tu volesti, o
                Signore, che la tua legge fosse fedelmente adempiuta. Che i miei passi
                perciò siano rivolti a battere il cammino della tua giustizia».</p>
                <p>Anche nella colletta di ringraziamento si ritorna ad insistere sul
                pensiero, che l’odierno sacrificio abbia a conseguire la più intera
                efficacia, oggi che viene accompagnato dall’intercessione dei martiri
                Cosma e Damiano.</p>
                <p>La benedizione finale sul popolo implora la divina misericordia, che
                mentre dà incremento al gregge, ne intensifica lo spirito, sicché tutti
                ubbidiscano docili ai divini comandamenti.</p>
                <p>Come va che tanti antichi santuari di Martiri, le tombe stesse dei
                santi Apostoli, oggi non sono più illustrate da quella copia di grazie e
                di miracoli, come nei primi secoli del Cristianesimo? Il Signore opera
                con noi come già operò col popolo eletto. A cagione dei nostri peccati,
                e sopratutto della mancanza di fede, Egli tace, come già il Redentore in
                casa di Erode. Cadono perciò in rovina, e vengono talora profanati i
                santuari più cari ad ogni cuore cristiano: il fatto è simile a quello
                che si verifica sul colle di Silo e su quello di Sion ove risiedette già
                l’arca santa; identico il fatto, ed identiche ne sono pure le
                cagioni.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 108-110.</p>
    </footer>
</body>
</html>
