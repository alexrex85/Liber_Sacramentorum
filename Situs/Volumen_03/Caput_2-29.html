<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-iv-di-quaresima">DOMENICA IV DI QUARESIMA</h3>
            <p><strong>Stazione a Santa Croce in Gerusalemme.</strong></p>
            <p>Ad imitazione delle Chiese bizantine che la III domenica di quaresima
            celebrano una festa in onore del santo Legno della Croce, la liturgia
            romana dedica questa domenica, denominata già <em>in vigesima</em>, a
            celebrare le glorie del Vessillo trionfale della redenzione. Una parte
            considerevole del Legno della santa Croce si custodisce sin dai tempi di
            sant’Elena nella basilica <em>in aedibus sessoriis</em>: di qui il
            motivo dell’odierna stazione.</p>
            <p>Questo venerando tempio coi suoi santuari <em>ante Crucem</em> e
            <em>post Crucem</em> vuole essere in Roma una libera riproduzione del
            Martyrion Gerosolimitano. Il suo titolo primitivo era <em>Basilica
            Heleniana</em>, ovvero comunemente <em>Sancta Hierusalem</em>, donde le
            frequenti allusioni a Gerusalemme nella messa d’oggi.</p>
            <p>Nel medio evo il Papa andava alla stazione a Santa Croce in
            Gerusalemme tenendo in mano una rosa d’oro, di cui poi spiegava al
            popolo il mistico significato. Nel ritorno, ne faceva un presente al
            prefetto di Roma, donde è nato l’uso ancor oggi vigente, che la rosa
            d’oro benedetta dal Pontefice venga inviata in dono a qualche principe
            cattolico. È difficile di rintracciare l’origine di questa solennità,
            che circonda a Roma d’un carattere speciale la IV domenica di quaresima.
            Può essere che derivi dalla festa bizantina di mezza-quaresima, ma non è
            da rigettarsi affatto l’ipotesi che nell’odierna solennità, sotto il
            nome di <em>Dominica in vigesima</em> riconosca l’antico <em>caput
            ieiunii</em> romano, tre settimane prima di Pasqua.</p>
            <hr />
            <p>L’introito è tratto da Isaia (LXVI, 10-11) là dove il Profeta,
            divinando le future sorti della Chiesa, esorta Gerusalemme a
            rallegrarsi, e con lei invita altresì a menar tripudio quanti furono già
            in lutto a di lei riguardo, mentre il Signore vuole inondarla di
            consolazione. Il salmo che segue è il 121 a cagione delle frequenti
            menzioni di Gerusalemme. Oggi è proprio la festa della <em>Sancta
            Hierusalem</em>.</p>
            <p>Nella colletta confessiamo al Signore che i flagelli che ci opprimono
            sono purtroppo meritati a cagione dei nostri peccati. Questo è quello
            che giustamente si deve a noi. Però, non possiamo dimenticare che Dio
            deve a se medesimo grazia e pietà a nostro riguardo; e perciò con umile
            confidenza di figli contriti, imploriamo, come il Profeta penitente del
            salmo cinquantesimo: <em>redde mihi laetitiam salutaris tui</em>.</p>
            <p>La lezione è tolta dalla lettera ai Galati (IV, 22-31). È troppo
            conveniente che in un giorno di festa com’è questo, la Chiesa innanzi al
            vessillo trionfale della Redenzione proclami il proprio affrancamento
            dal peccato rappresentato dalla Sinagoga e rivendichi quella nobile
            libertà a cui Cristo la chiamò dalla Croce. Come altra volta Ismael
            perseguitò il <em>Figlio della promessa</em>, così il mondo perseguitò
            il Salvatore e lo confisse su d’un patibolo. Ma il deicidio, lungi dal
            nuocere alla vittima, ne preparò il trionfo, mentre i crocifissori, al
            pari del figlio d’Agar, sono sotto l’incubo della divina maledizione. La
            vittoria dei cattivi è effimera ed apparente: l’avvenire è del Cristo e
            della Chiesa, alla quale appartengono le anime.</p>
            <p>Il responsorio graduale deriva dal salmo 121, in lode di Gerusalemme.
            Il solo annunzio del ritorno dall’esilio di Babel alla Santa Città,
            riempie di gaudio l’anima fedele, che sentesi già sciolta dai legami del
            corpo e libera di spiccare il volo verso il cielo.</p>
            <p>Il salmo tratto è il 124, d’ispirazione e di concetto quasi identico
            al 121. La disposizione corografica della capitale della Giudea diviene
            il tipo e il simbolo dell’anima che confida nel Signore. Al pari del
            colle del Sion che non trema, la speranza in Dio impedisce che la fede
            del giusto vacilli; ché, come le colline circondano Gerusalemme, così la
            grazia del Signore forma un muro di bronzo attorno al popolo suo, perché
            i nemici non abbiano ad aggredirlo.</p>
            <p>Oggi che per rispetto alla solennità domenicale è sospeso il digiuno
            – non l’astinenza dalle carni, che per gli antichi durava rigorosa tutta
            la quaresima, come ancora adesso fra i Russi e gli Orientali – la Chiesa
            quasi c’invita a prenderci santamente un po’ di sollievo per proseguire
            poi con maggior lena il ciclo di penitenza. La liturgia quindi ci
            rievoca la memoria di Gesù che nel deserto moltiplica il pane (Giov. VI,
            1-16) e i pesci onde saziare cinquemila persone. Quel cibo raffigura la
            parola di Dio che è il cibo dell’anima, ma simboleggia altresì i beni
            materiali che la divina Provvidenza non manca di elargirci a sollievo
            della natura. Non conviene infatti, per esagerare nello spiritualismo,
            dividere quel che Dio ha congiunto. La natura è il fulcro e la base
            dell’ordine soprannaturale e della grazia; onde, pur mortificando i
            nostri appetiti disordinati, bisogna pur sempre soddisfare le legittime
            esigenze della debole nostra umanità. Comunemente parlando, tranne delle
            evidenti eccezioni per anime privilegiate prevenute dalla grazia, i
            Padri di spirito insistono assai sulla virtù della discrezione, che è il
            giusto mezzo tra due eccessi contrarii. Alcuni per avere temerariamente
            tentato di farne a meno in cose di spirito, hanno finito per dare
            ragione al volgare proverbio: Chi vuol fare l’angelo, finisce poi col
            fare la bestia.</p>
            <p>L’antifona offertoriale deriva dal salmo 134: «Lodate Iahvè perché è
            benigno; cantate carmi in suo onore, perché Egli è soave. Egli ha
            compiuto in cielo e in terra ciò che ha voluto». Iddio è terribilmente
            potente, ma questa infinita potenza s’identifica in lui con un amore e
            una soavità infinita, onde anche noi non dobbiamo mai scompagnare la
            meditazione d’un attributo di Dio dall’altro. Una giustizia infinita ci
            fa terrore, ma quando questa giustizia è la stessa bontà e misericordia,
            c’ispira il rispetto filiale che è un misto armonioso di timor santo e
            d’amore.</p>
            <p>La colletta sulle oblate è la medesima che per la IV domenica
            d’Avvento, che in origine non aveva messa propria.</p>
            <p>Il verso pel salmo (121) della Comunione torna a ricantarci le glorie
            della mistica città di Dio, la celeste Gerusalemme. Essa è eretta sul
            monte della fede al pari d’una città turrita, colle arterie comunicanti
            fra loro mediante il glutino di carità, pel quale i Santi comunicano fra
            di loro. Attraverso le sue dodici porte apostoliche, tutte le tribù del
            Signore entrano a glorificare il nome di Iahvè.</p>
            <p>La colletta vuole ottenere dal Signore che la frequente
            partecipazione del Sacramento ci conferisca le disposizioni
            eucaristiche, la grazia cioè di ricevere Gesù con cuore mondo e con
            volontà docile. La miglior preparazione alla Comunione di domani, è
            quella di farne bene una oggi.</p>
            <p>Quanto differente è la meschina provvidenza degli uomini da quella
            magnifica di Dio! La carità di Filippo e degli Apostoli non arriva più
            in là che ad intuire tutta la difficoltà di vettovagliare quella
            numerosa adunanza. Che ci posso fare io? dicono ancora oggi tante anime
            buone, ma inerti. Gesù, al contrario, non ci ricusa mai il suo aiuto, e
            quando la natura ha esaurito le sue risorse, egli ricorre ai miracoli
            della divina onnipotenza.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 116-119.</p>
    </footer>
</body>
</html>
