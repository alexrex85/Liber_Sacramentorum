<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="mercoledì-dopo-la-ii-domenica-di-quaresima">MERCOLEDÌ DOPO LA II
                DOMENICA DI QUARESIMA</h3>
                <p><strong>Colletta a San Giorgio.</strong></p>
                <p><strong>Stazione a Santa Cecilia.</strong></p>
                <p>La basilica ove oggi si adunava il popolo per la prima colletta
                innanzi alla processione, è quella che anche ora si eleva all’altro capo
                del ponte senatorio, nella regione del Velabro.</p>
                <p>Il <em>titulus Caeciliae</em> poi sorge in Trastevere, nella stessa
                casa della Martire. Recenti scoperte hanno restituita alla luce gran
                parte di queste aule romane, ove Cecilia convertì prima alla fede lo
                sposo Valeriano e il cognato Tiburzio, e che poi santificò col suo
                martirio. Nel 1595 fu aperto sotto l’altare maggiore il sarcofago che
                racchiudeva la sua spoglia verginale, e questa fu ritrovata nella
                medesima positura che aveva presa dopo il colpo del carnefice, adagiata
                su d’un fianco, colle braccia distese lungo il corpo e le ginocchia
                leggermente piegate. Vestiva abiti preziosi intessuti d’oro, ma sotto
                quei serici drappi si poterono sentire i nodi del cilicio col quale,
                giusta gli Atti, Cecilia teneva in freno la propria carne. Accanto a
                lei, ma in sarcofagi distinti, Pasquale I depose i corpi dei martiri
                Tiburzio, Valeriano, Massimo, e dei papi Lucio ed Urbano.</p>
                <hr />
                <p>L’introito, desunto dal salmo 37, è un energico grido della Martire,
                che in mezzo ai suoi tormenti invoca il Signore che non l’abbandoni e le
                venga in aiuto.</p>
                <p>Nella colletta s’invoca uno sguardo benigno del Signore sull’afflitto
                popolo che si estenua coi digiuni, nella speranza che la grazia gli dia
                vigore di trattenersi dai vizi.</p>
                <p>Cecilia che adorna d’aurei monili e di gemme bizantine sfolgoreggia
                sul mosaico absidale di Pasquale I, rievoca il ricordo di Ester che
                impetra dal Re Persiano la salvezza della propria nazione. La preghiera
                di Mardoccheo riferita nell’odierna lezione (Est. XIII, 8-17) descrive
                al vivo le preoccupazioni dei Romani del VII secolo, quando la Città
                Eterna venne stretta più volte d’assedio, sicché, abbandonati al
                saccheggio dei Langobardi i cimiteri dei Martiri e derelitte le
                basiliche suburbane, sembrava che il dolore e il pianto soffocassero in
                gola i giulivi canti salmodici che avevano in altri tempi rallegrata la
                liturgia. Tornava proprio conto di ripetere la prece di Mardoccheo: «Non
                chiudere la bocca di quanti sciolgono a te un inno di lode», le quali
                parole lumeggiano altresì la posizione di Cecilia – la celeste Patrona
                del canto sacro – quando al suono delle cetre nel convito nuziale
                cantava in suo cuore al Signore: «Custodisci incontaminato il mio cuore,
                ché non abbia a patir oltraggio».</p>
                <p>Il graduale deriva dal salmo 27 : «Salva il tuo popolo, o Iahvè, e
                benedici il tuo retaggio. A te alzai la mia voce, o mio Dio: deh! non
                starmi muto, perché io non somigli a un insensibile cadavere che già
                vien calato nella fossa».</p>
                <p>Segue il consueto tratto: <em>Domine, non secundum</em> etc.</p>
                <p>Simile in questo alla buona madre di Giacomo e Giovanni, di cui si
                narra oggi nel Vangelo (Matth. XX, 17-28), Cecilia presentasi al Signore
                e domanda che i suoi due figli spirituali, lo sposo Valeriano ed il
                cognato Tiburzio da lei convertiti alla fede, gli seggano a lato in
                cielo. Il voto è accolto, ma ad una condizione, quella di sorbire il
                calice del martirio. Viene accettata; Tiburzio e Valeriano piegano il
                collo alla spada del persecutore, e mentre i corpi sotto l’altare
                riposano in pace accanto alla loro rispettiva sposa e cognata, le anime
                loro sono perennemente riunite in cielo.</p>
                <p>Il verso offertoriale è identico a quello della prima domenica di
                Avvento. È un’elevazione dell’anima afflitta a Dio, nella ferma speranza
                che i nemici non avranno il sopravvento su di lei.</p>
                <p>La pregherà sulle oblate è la seguente: «Riguarda o Signore, propizio
                quest’Ostia, e in grazia di questo sacro pegno d’alleanza, ci sciogli
                dai lacci delle nostre passioni».</p>
                <p>Il salmo durante la Comunione è il decimo: «Giusto è Iahvè, e
                predilige la giustizia; il suo volto vede il retto».</p>
                <p>Nella colletta eucaristica imploriamo che il divin Sacramento
                realizzi ed integri in noi la celeste redenzione, di cui Cristo ci rese
                partecipi.</p>
                <p>Gesù si pasce tra i gigli e predilige l’innocenza dei vergini. Il suo
                Sangue tuttavia rende candide le stole dei penitenti, onde nella
                benedizione sul popolo il sacerdote oggi invoca quest’aspersione
                purificatrice, perché i fedeli infiammati di santo fervore siano saldi
                nella fede, e si dimostrino attivi nel ben operare.</p>
                <p>Il privilegio che Gesù concede ai suoi più intimi, è di bere allo
                stesso calice suo. È amaro, ma è tonico per lo spirito. L’amore ha
                bisogno e si nutre di sacrificio e di dolore. Più si ama Gesù, e più si
                soffre per Gesù. Si soffre perché si ama, e si ama appunto perché il
                dolore alimenta la casta fiamma dell’amore. Onde il Serafino d’Assisi
                dalle mani, dai piedi, dal costato stigmatizzato, predicava al popolo
                l’amore e il dolore con questo verso:</p>
                <blockquote>
                <p><em>Tant’è il bene ch’io m’aspetto,<br />
                Che ogni pena m’è diletto.</em></p>
                </blockquote>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 87-89.</p>
    </footer>
</body>
</html>
