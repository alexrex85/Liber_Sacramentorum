<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Sacro Triduo</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="sabato-santo">SABATO SANTO</h3>
            <p><strong>Colletta in Laterano pei Catecumeni.</strong></p>
            <p>Il sabato pasquale importava in antico un digiuno così rigoroso, che
            si protraeva dalla sera del venerdì sino all’alba della resurrezione. Da
            esso in Roma non ne erano dispensati neppure i fanciulli. Per questa
            ragione oggi non si celebrava neppur il convito eucaristico, giacché
            tutta la Chiesa era come in devota attesa che giungesse finalmente la
            notte sacra in cui doveva solennizzarsi il mistero della resurrezione
            del Cristo.</p>
            <hr />
            <p>Il sabato santo di buon mattino l’arcidiacono faceva liquefare in
            Laterano della cera, v’infondeva del crisma, la benediceva e la
            riversava in altrettante piccole forme ovali, su cui era impressa
            l’immagine del mistico Agnello di Dio. Questi <em>Agnus Dei</em> erano
            poi distribuiti ai fedeli nella messa del sabato <em>in Albis</em>,
            siccome eulogie e ricordi della solennità pasquale.</p>
            <p>Fuori di Roma, dove vigeva l’antico rito del Lucernario vespertino e
            della benedizione del cereo pasquale, la cera da cui si estraevano gli
            <em>Agnus Dei</em> era appunto quella che restava dalla grande candela
            destinata ad illuminare l’ambone nella notte di Pasqua. Siccome però
            Roma acconsentì solo più tardi ad adottare questo rito del Lucernario
            pasquale, per adattarsi all’uso diffuso ormai sin dal quinto secolo di
            distribuire al popolo degli <em>Agnus Dei</em> di cera, ne attribuì la
            confezione all’arcidiacono.</p>
            <p>È da notarsi tuttavia che in Roma, a differenza delle altre Chiese,
            queste eulogie papali non erano punto in relazione col cereo pasquale.
            Nel tardo medio evo, il significato e l’efficacia di questi <em>Agnus
            Dei</em> venne descritta nei versi seguenti leonini:</p>
            <blockquote>
            <p><em>Balsamus et munda cera cum chrismatis unda,<br />
            Conficiunt Agnum, quod munus do tibi magnum.<br />
            Fonte velut natum, per mystica sanctificatum,<br />
            Fulgura desursum pellit et omne malignum.<br />
            Peccatum frangit, ut Christi sanguis et angit,<br />
            Pregnans servatur, simul et partus liberatur.<br />
            Munera fert dignis, virtutem destruit ignis,<br />
            Portatus munde, de fluctibus eripit undae.<br />
            Morte repentina servat, Satanaeque ruina,<br />
            Si quis honorat eum retinet super hostem trophaeum,<br />
            Parsque minor tantum, tota valet integra quantum.<br />
            Agnus Dei, miserere mei;<br />
            Qui crimina tollis, miserere nobis.</em></p>
            </blockquote>
            <blockquote>
            <p>Balsamo, pura cera con l’onda crismale,<br />
            Compongono il prezioso Agnello che t’offro in dono.<br />
            Quasi nato nel sacro fonte, e santificato da un’arcana prece,<br />
            Esso tiene lontane da te le folgori ed ogni altro infortunio.<br />
            Spezza le ritorte del peccato, gli muove guerra al pari del Sangue di
            Cristo.<br />
            La donna incinta vien conservata incolume, il suo parto è salvo.<br />
            Concilia grazie a chi ne è degno, estingue la forza del fuoco;<br />
            Portato indosso con devozione, salva dai flutti dell’onda,<br />
            Scampa da morte improvvisa, dalle rovine procurate da Satana.<br />
            Chi lo terrà con riverenza conseguirà vittoria sull’avversario.<br />
            Ed un semplice frammento avrà tanta efficacia quanto tutto intero
            l’<em>Agnus Dei</em>.<br />
            Agnello di Dio, di me abbi pietà,<br />
            Tu che scancelli i peccati, ti muova a pietà di noi.</p>
            </blockquote>
            <p>Nei secoli a noi più vicini, la benedizione degli <em>Agnus Dei</em>,
            venne riservata ai Romani Pontefici, i quali sono soliti di compierla
            solennemente al principio e in ciascun quinto anno del loro
            pontificato.</p>
            <p>Secondo gli <em>Ordines Romani</em>, il sabato santo in sull’ora di
            terza i catecumeni si raccoglievano una penultima volta in Laterano
            nella basilica del Salvatore. La fila dei maschi si schierava a destra,
            quella delle femmine a sinistra.</p>
            <p>Il sacerdote cominciava dapprima a tracciare loro sulla fronte il
            segno di redenzione; quindi imponendo a ciascuno le mani sul capo,
            recitava l’esorcismo: <em>Nec te lateat, Satana</em>, che ancora adesso
            fa parte del rituale battesimale per gli adulti.</p>
            <p>Dopo l’intimo a Satana che si ritiri e dia luogo allo Spirito Santo,
            a rievocare il ricordo del Salvatore che colla saliva e col comando
            <em>Ephpheta</em> risanava i ciechi, i sordi e i muti, il presbitero
            toccava col dito bagnato di saliva il naso e gli orecchi dei
            battezzandi, dicendo ancor egli a ciascuno di loro: «Apriti alla grazia
            dello Spirito Santo. Tu poi, o demonio, fuggi via, giacché é imminente
            il giudizio di Dio».</p>
            <p>In antico il battesimo degli adulti, quando l’ambiente esteriore era
            in massima parte corrotto ed idolatra, importava veramente una decisa
            conversione a Dio, ed era il risultato d’una suprema lotta tra l’anima e
            il demonio. L’anima voleva affrancarsi dalla schiavitù obbrobriosa del
            Satana, il quale colle illecebre del vizio e la gagliardia delle
            passioni faceva di tutto per non lasciarsi sfuggire di mano la preda.
            L’istante in cui il catecumeno discendeva nella piscina battesimale era
            il momento decisivo della lotta; onde, a somiglianza di quanto
            costumavano gli atleti nello stadio, i quali prima d’incominciare la
            gara si spalmavano le membra d’olio, la Madre Chiesa ungeva i suoi
            atleti coll’olio benedetto dei catecumeni, affine di allenarli al
            combattimento.</p>
            <p>Il momento era solenne. Alla domanda del Pontefice: «Rinunzi tu al
            Satana?» ciascuno degli aspiranti coll’indice teso verso l’Occidente, la
            regione delle ombre, del tramonto e delle tenebre notturne, diceva: «Io
            rinunzio a te, o Satana, alla gloria tua, alle opere tue». Quindi,
            voltandosi verso Oriente, il candidato pronunciava la formola sacra di
            sua consacrazione: «A te mi dedico, o luce increata».</p>
            <p>Dopo una nuova imposizione delle mani del Sacerdote ed un nuovo
            esorcismo, seguiva la cerimonia assai solenne della <em>redditio
            Symboli</em>, nella quale cioè i catecumeni dovevano compiere la loro
            professione di fede cristiana, giusta la formola loro precedentemente
            spiegata dal Pontefice nella stazione <em>in aperitione aurium</em>, il
            mercoledì precedente la domenica di Passione. Gli Ordini Romani che ci
            descrivono i riti dell’iniziazione cristiana in uso nel secolo VIII, qui
            semplificano di molto la cerimonia, e fanno recitare il Credo – ecco la
            prima destinazione liturgica del Simbolo: una formola prebattesimale di
            fede cattolica – dal solo presbitero, frattanto che egli imponeva le
            mani sugli aspiranti. Ma sant’Agostino, nel descriverci nelle
            <em>Confessioni</em> la conversione del retore Vittorino, ci narra che a
            Roma era uso che i Catecumeni stessi, ciascuno alla sua volta, recitasse
            il simbolo dall’ambone alla presenza del popolo, dichiarando
            pubblicamente la propria fede.</p>
            <p>Quando giunse la volta di Vittorino, aggiunge il Santo, i presbiteri,
            per un riguardo alla celebrità della sua fama, gli si proffersero di
            ricevere soltanto in privato quella professione di fede, risparmiandogli
            quella comparsa in publico; ma il pio convertito non volle accettare
            tale riserbo, osservando che, come altra volta non aveva provato
            difficoltà a tener pubblicamente scuola d’eloquenza, così neppure allora
            poteva dispensarsi d’annunciare innanzi alla moltitudine del popolo la
            sua fede cristiana.</p>
            <p>Salì pertanto sull’ambone. Al primo vederlo un grido generale di
            gioia insieme e di maraviglia risuonò per l’aula: Vittorino, Vittorino!
            E Vittorino, franco sul pulpito, recitò in mezzo alla commozione
            dell’assemblea il suo Credo, quel Credo che sul suo labbro in quel
            momento assumeva uno speciale significato, giacché rappresentava una
            nuova vittoria della stoltezza della Croce su tutta la boria della
            sapienza della carne<a href="#fn1" class="footnote-ref" id="fnref1"
            role="doc-noteref"><sup>1</sup></a>. Era una nuova apologia del
            Cristianesimo, un trionfo della Fede.</p>
            <p>Dopo un’ultima preghiera, i catecumeni venivano congedati:
            <em>Catechumeni recedant. Filii charissimi, revertimini in locis
            vestris, expectantes horam qua possit circa vos Dei gratia baptismum
            operare</em>.</p>
            <p>Come il Cristo durante tutto il giorno del sabato aveva riposato nel
            sepolcro, così nel frattempo anche i fedeli nell’orazione e nel digiuno
            solevano attendere che in cielo spuntasse l’astro notturno, per indi
            recarsi al battistero apostolico della Salaria o in Vaticano, dove
            primitivamente s’amministrava il battesimo.</p>
            <p>Negli antichi <em>Ordines</em> non si parla punto d’Uficio Divino il
            sabato santo. Oltre a un criterio di saggia discrezione, avuto riguardo
            anche al digiuno e alle fatiche della futura veglia Pasquale, finché il
            Cristo era trattenuto nel sepolcro, sembrava che la preghiera privata
            s’adattasse meglio al pio simbolismo di quest’attesa. Il Salterio è
            quello che c’inizia assai felicemente a penetrare questo mistero,
            giacché un gran numero di salmi descrivono appunto i sentimenti di Gesù,
            che nell’oscurità della tomba supplica il Padre, che gli accordi il
            trionfo della sua resurrezione.</p>
            <p>Nella sera della Parasceve il tremendo artefice che aveva prestato
            l’opera sua riparatrice per trenta danari, – e per bocca di Geremia
            aveva anzi sfidato Israele a trovar alcunché da ridire sul suo lavoro e
            sull’equità della mercede – questo artefice inflessibile s’era pur
            disteso sul letto del suo riposo, e i discepoli recandone al sepolcro il
            cadavere, avevano cantato, giusta il rituale funebre giudaico, il bel
            salmo: <em>Qui habitat in adiutorio Altissimi</em>, col versetto
            fatidico: <em>In pace, in idipsum dormiam et requiescam</em>.</p>
            <p>Ora, il sacrificio, l’umiliazione dovevano essere complete, e mentre
            l’anima di Gesù nel Limbo annunziava ai trapassati la Redenzione già
            compiuta, il suo corpo, al pari d’un chicco di grano deposto nel seno
            della terra, doveva pur subire l’umiliazione del sepolcro, anche perché
            nessuno potesse dubitare della verità della morte, e quindi della sua
            futura resurrezione. Anzi, ad escludere qualsiasi possibilità di dubbio,
            vengono allontanati dalla tomba di Gesù tutti i suoi amici, e gli Ebrei
            stessi sono incaricati dalla sapienza di Dio d’eseguire la ricognizione
            giuridica dei fatti che si svolgono nell’interno di quella caverna
            sepolcrale. Il Sanhedrin vi appone adunque i propri suggelli, vi fa
            piantonare le sue guardie, perché nessuno ardisca di manomettere in
            alcun modo quel sepolcro… Che è?… All’alba del terzo giorno il Cristo
            risorge trionfante da morte; gli Apostoli e la Chiesa durante 19 e più
            secoli lo predicano già vivente a tutte le nazioni credenti, le quali in
            grazia della fede entrano anch’esse a parte della sua resurrezione. Ed
            Israele? Mentre l’umanità intera con una Pasqua che non ha mai fine
            celebra il proprio trionfo sulla morte e sull’inferno, la Sinagoga sta
            ancora in armi al sepolcro del morto, pronta a dar mano alla spada, se
            il Cristo oserà d’infrangere i suggelli del Sanhedrin, ed uscire libero
            dalla tomba.</p>
            <p>Il tempo in cui Gesù si trattiene nella tomba, designa molto bene
            quello della nostra vita presente, la quale è un’attesa della futura e
            completa nostra resurrezione. Noi adesso cominciamo a risorgere alla
            grazia, ed è per questo che stanotte, celebrando la solennità pasquale,
            non diciamo già la Pasqua di Cristo, ma bensì <em>Pascha nostrum
            immolatus est</em>, è stata immolata la nostra Pasqua. La festa tuttavia
            non è completa; troppe cose in noi rimangono inerti nel sepolcro della
            corrotta natura, o sono avvolte ancora nelle ombre dell’ignoranza. La
            Fede tuttavia ci sostiene, e la speranza ci dà garanzia che un giorno
            tutte queste miserie della nostra mortalità cesseranno anche per noi. Ma
            intanto noi dobbiamo rassegnarci a trascorrere in devota attesa il
            nostro mistico sabato santo. Questa parziale resurrezione dell’anima ci
            viene accordata come in anticipo – precisamente come l’odierna
            disciplina ecclesiastica anticipa la celebrazione della resurrezione di
            Gesù nell’estremo giorno di quaresima –. Ma trattasi d’un semplice
            acconto. Rimane pur sempre vero che oggi è tempo di passione e di
            quaresima. Verrà, verrà la vera e completa Pasqua nel suo più ampio
            significato. E quando? Quando anche il Cristo cesserà d’offrire
            quotidianamente per mano dei suoi sacerdoti i misteri Eucaristici che
            commemorano la sua morte, ed inaugurerà sull’altare del cielo una
            liturgia nuova, quella dell’universale ed eterna Pasqua di
            resurrezione.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Confess.</em>, lib. VII, II.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 230-234.</p>
    </footer>
</body>
</html>
