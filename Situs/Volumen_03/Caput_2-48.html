<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Sacro Triduo</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="venerdì-santo">VENERDÌ SANTO</h3>
            <p><strong>Colletta in Laterano.<br />
            Stazione a Santa Croce in Gerusalemme.</strong></p>
            <p>Gesù aveva detto: <em>non capit prophetam perire extra
            Hierusalem</em><a href="#fn1" class="footnote-ref" id="fnref1"
            role="doc-noteref"><sup>1</sup></a>; perciò la stazione oggi si celebra
            nella basilica detta <em>Sancta Hierusalem</em>, ove altra volta il Papa
            si recava a piedi scalzi, movendo in processione dal Laterano. Durante
            il cammino egli agitava un turibolo fumigante di aromi preziosi innanzi
            al legno della santa Croce sostenuto da un diacono, mentre il coro
            cantava il salmo 118: <em>Beati immaculati in via</em>. In segno di
            profonda mestizia, originariamente questo giorno era aliturgico, come in
            genere in Roma tutti i venerdì e sabati dell’anno; cosicché quando,
            verso il VI secolo, venne rimesso alquanto il rigore dell’antica
            disciplina e furono istituite le stazioni dei venerdì quaresimali, i
            Papi per più secoli mantennero inviolato il primitivo uso romano che
            voleva esclusa in questo giorno perfino la messa dei
            <em>Presantificati</em>. L’attuale rito quindi, non risale che al medio
            evo e rappresenta appunto quello adoperato nelle chiese titolari di Roma
            dove non interveniva il Pontefice.</p>
            <p>L’adorazione del legno della santa Croce il venerdì santo deriva,
            siccome già dicemmo, dalla liturgia gerosolimitana, dove era già in uso
            verso la fine del IV secolo. Anzi, per molto tempo, anche in Occidente
            quest’adorazione costituì quasi la cerimonia più importante e
            caratteristica, il punto centrale verso cui convergeva tutta la liturgia
            della santa Parasceve. <em>Ecce lignum Crucis</em><a href="#fn2"
            class="footnote-ref" id="fnref2" role="doc-noteref"><sup>2</sup></a>: è
            questo l’inizio della parusia del divin Giudice, e all’apparizione del
            vessillo trionfale della redenzione, mentre la Chiesa si prostra in atto
            di grata adorazione, le potenze infernali inorridite fuggono giù
            nell’abisso.</p>
            <p>Nel medio evo a Roma il reliquiario papale della santa Croce veniva
            cosparso di aromi, ad indicare così la soavità della grazia che traspira
            dal Legno trionfale, come anche l’unzione interiore e la dolcezza
            spirituale che il Signore infonde nel cuore di coloro che portano la
            croce per amor suo.</p>
            <p>Giusta gli Ordini Romani del secolo VIII, la cerimonia quest’oggi si
            svolgeva parte nella basilica Sessoriana, parte in Laterano. Verso le
            due pomeridiane, il Papa e il clero palatino movevano in processione a
            piedi scalzi dal patriarchio alla basilica stazionale, dove aveva luogo
            prima l’adorazione della santa Croce, quindi la lettura della Passione
            secondo san Giovanni e la grande preghiera litanica per i vari ordini
            ecclesiastici e per i bisogni della Chiesa. Indi si ritornava in
            Laterano cantando lungo la via il salmo <em>Beati immaculati in
            via</em>. In questo giorno di lutto né il Papa né i diaconi si
            comunicavano: il popolo però era libero di ricevere la santa Comunione
            sia in Laterano, dove celebrava uno dei vescovi suburbicari, sia negli
            altri titoli della città.</p>
            <p>Verso il secolo IX il rito fu alquanto modificato. L’adorazione della
            Croce venne differita sin dopo la preghiera litanica, cui seguiva il
            <em>Pater noster</em> colla Comunione degli astanti. La processione
            delle sacre Specie non aveva ancor luogo, e la funzione terminava colla
            benedizione del Papa: <em>In nomine Patris, et Filii et Spiritus
            Sancti</em>. Rispondeva l’assemblea: <em>Et cum spiritu tuo</em>. Ognuno
            quindi recitava privatamente i salmi dell’ufficio vespertino, dopo di
            che si andava a mensa.</p>
            <p>Nel secolo XII nella basilica Lateranense compieva ancora i divini
            uffici della Parasceve uno dei sette vescovi suburbicari di turno; il
            Papa però non interveniva, giacché continuava a recarsi nella basilica
            Sessoriana. Dal patriarchio si portavano in processione così il legno
            della santa Croce che le sacre Specie Eucaristiche per la messa dei
            Presantificati; ma non sembra che il popolo allora usasse più di
            comunicarsi, come ai primi secoli del medio evo.</p>
            <p>Ai tempi d’Onorio III, il Papa, in sullo spuntar dell’aurora, soleva
            cantare l’intero salterio insieme coi suoi cappellani. Verso mezzodì
            egli si recava coi cardinali nell’oratorio di San Lorenzo, ed aperta
            l’inferriata sotto l’altare di Leone III, ne estraeva i due reliquiari
            col legno della santa Croce e i capi degli apostoli Pietro e Paolo, che,
            giusta una tarda tradizione la quale non risaliva oltre il mille, si
            volevano conservati in quel luogo. I cardinali s’appressavano a baciare
            le sacre reliquie, quindi il corteo si disponeva in ordine di
            processione per andare alla basilica Sessoriana. Prima di dar principio
            alla messa, il Pontefice si ritirava nell’attiguo monastero a lavarsi i
            piedi e a riprendere i suoi sandali ordinari; terminato poi l’ufficio,
            la processione ritornava in Laterano, dove però non seguiva il solito
            banchetto nel triclinio, giacché in questo giorno di lutto e di
            penitenza, ai ministri del palazzo non si somministrava che solo pane ed
            erba, escluso perfino il vino.</p>
            <p>Questo cerimoniale durò in Roma sino quasi al secolo XV, quando cioè
            i rituali cominciarono a prescrivere che il Papa nella sua camera da
            letto recitasse dapprima il salterio insieme coi cappellani, indi si
            dovesse affacciare ad un balcone per concedere al popolo l’indulgenza.
            Ad ora poi determinata, il Pontefice si recava in coro per recitare
            l’Ufficio, e dopo mezzo giorno, prima cioè di dar principio alla
            processione stazionale a Santa Croce, ricompariva nuovamente sul
            balcone, ammantato questa volta di pluviale rosso e colla mitra in capo,
            per concedere alle turbe di popolo che si accalcavano sulla piazza,
            nuovamente l’indulgenza.</p>
            <p>Terminata questa cerimonia, deponeva i sandali e insieme coi
            cardinali movevano tutti in processione a piedi nudi alla basilica
            Sessoriana.</p>
            <p>Seguiva la messa dei Presantificati coi riti già descritti; solo che,
            durante il periodo avignonese, invalse l’uso che le sacre Specie
            venissero recate sull’altare, non già da uno dei cardinali che precedeva
            il Papa quando dal <em>secretarium</em> faceva il suo ingresso nel
            tempio, ma dal Pontefice stesso, e precisamente dopo compiuta
            l’adorazione della Croce. È appunto questo il rito descritto
            nell’odierno Messale Romano.</p>
            <p>Con tutto questo complicarsi di cortei e di cerimonie durante il
            medio evo, non è difficile tuttavia di rilevare che l’attuale messa dei
            Presantificati, quale ci hanno trasmesso gli Ordini Romani del secolo
            XVI e quale noi ancora celebriamo, consta di tre parti distinte, che si
            sovrappongono come tre successive stratificazioni: la così detta messa
            dei Catecumeni, l’adorazione della santa Croce e la sacra Comunione.</p>
            <p>La messa dei Catecumeni conserva quasi intatto il tipo delle antiche
            sinassi aliturgiche, e della cosiddetta messa dei Catecumeni. Non v’è
            introito né <em>Kyrie</em>, ma solo si leggono tre lezioni scritturarie,
            due cioè dell’Antico Testamento, una del Vangelo. Alle prime due, segue
            il canto responsoriale d’un salmo terminato da una colletta del preside;
            dopo la terza lezione, la Passione secondo san Giovanni, segue la grande
            preghiera litanica per i diversi bisogni della Chiesa (<em>Oremus,
            dilectissimi nobis, etc</em>), che originariamente segnava appunto il
            termine dell’Ufficio domenicale vigiliare e serviva quasi d’introduzione
            alla liturgia eucaristica. Anche oggi alla messa, dopo il Vangelo, il
            sacerdote saluta il popolo (<em>Dominus vobiscum</em>) e lo invita alla
            preghiera collettiva (<em>Oremus</em>); però essendo andata in disuso
            l’antica litania, almeno siccome rito ordinario della messa, di fatto né
            il sacerdote, né il popolo a questo momento dell’azione eucaristica
            pregano più, ed unicamente il coro dei cantori eseguisce le melodie
            dell’offertorio. Il solo venerdì santo conserva ancora intatto il rito
            primitivo romano; in modo che l’antichissima preghiera litanica dopo il
            Vangelo, attestataci fin dal II secolo da Giustino, non si può dire
            punto che sia stata interamente sbandita dalla liturgia della Sede
            Apostolica, essendo rimasta a suo luogo almeno in questo giorno solenne
            della Parasceve pasquale.</p>
            <p>Dopo la litania di cui abbiamo detto, nelle messe ordinarie seguiva
            regolarmente il canone eucaristico e la Comunione. Siccome tuttavia oggi
            non ha luogo alcuna consacrazione, perciò nel secolo IX il Papa saltava
            a piè pari il canone e passava subito al canto del <em>Pater</em> che
            precedeva immediatamente la Comunione. Era questo il modo più regolare.
            Però qualche secolo dopo troviamo invece che l’adorazione della Croce,
            la quale da principio aveva luogo prima della messa, era venuta, non si
            sa come, ad incastrarsi arbitrariamente tra la litania e la Comunione;
            onde il ritmo primitivo della cerimonia essendone rimasto alquanto
            turbato, ne seguì una complicazione di riti. Taluni Papi ritornando
            all’altare dopo la adorazione della santa Croce, ritennero che allora
            propriamente cominciasse la messa, e vollero si recitasse, giusta il
            consueto delle altre messe, il salmo 42 colla confessione.
            Posteriormente, dopo che i Pontefici avignonesi ebbero introdotto per
            loro particolare devozione la processione delle sante Specie, un po’ per
            volta seguirono anche l’incensazione delle Oblate e dell’altare, la
            lavanda delle mani, le preghiere secrete e l’elevazione. Nel secolo XV
            quest’ultima cerimonia si compieva allorquando il Papa recitava il
            <em>Pater</em>, alle parole cioè <em>sicut in coelo…</em>; in seguito
            tuttavia l’ostensione della santa Ostia venne differita sin dopo
            l’orazione domenicale ed immediatamente prima della sua frazione,
            precisamente come si faceva da principio.</p>
            <hr />
            <p>La sinassi del venerdì santo non ha introito, come in antico, prima
            cioè che papa Celestino istituisse i canti antifonici alla messa.
            Perciò, dopo una prima preghiera privata che i sacri ministri recitano
            ciascuno per suo conto e prostrati nella polvere innanzi all’altare, il
            lettore ascende all’ambone e dà subito principio al canto d’un brano
            d’Osea (VI, 1-6). Il Signore, dice il Profeta, a tutti i riti e
            purificazioni legali dell’Antico Testamento, preferisce il culto del
            cuore, che consiste essenzialmente nella intelligenza delle verità
            divine per mezzo della santa fede, e nell’adempimento dei suoi sacri
            voleri. Ad inaugurare il Nuovo Patto d’amore, egli distruggerà l’Antico;
            ma Israele non ha motivo di temere: flagellata e castigata per due
            giorni dalla giustizia santa di Dio in pena dei suoi delitti, ella
            risorgerà a vita nuova il terzo giorno e servirà a Iahvè nella chiesa
            dei redenti.</p>
            <p>Segue il responsorio tratto dal Cantico di Habacuc. Dio mai apparisce
            più santo, tremendo e glorioso, come sul Calvario. È là che l’augusta
            Triade accoglie l’olocausto perfetto che Gesù le offre a nome
            dell’umanità. È là che viene infranta la potenza del diavolo.</p>
            <p>«Ho inteso, o Signore, quanto m’hai fatto comprendere e ne sono
            rimasto intimorito; ho meditato sulle tue opere e m’hanno riempito di
            terrore. ℣. Tu ti rivelerai tra due animali, a tempo suo sarai
            riconosciuto, e quando sarà giunto il momento, ti manifesterai. ℣.
            Allorché il mio spirito sarà turbato, allora anche nel tuo sdegno non ti
            dimenticherai d’essere misericordioso. ℣. Il Signore arriverà dal
            Libano, e il Santo verrà dal monte ombroso e ricoperto di arbusti. ℣. La
            sua gloria ricopre tutto il cielo, e la terra risuona della sua
            lode».</p>
            <p>La preghiera sacerdotale pone termine alla salmodia responsoriale. Il
            diacono, come di consueto, premette l’invito:<br />
            «Pieghiamo il ginocchio».</p>
            <p>E dopo una breve orazione privata, il suddiacono soggiunge:<br />
            «Sorgete».</p>
            <p>Il presidente dell’assemblea prende la parola a nome di tutti e dice:
            «O Signore, che a Giuda desti il castigo del suo delitto, e al ladro il
            premio della sua confessione, ci concedi la grazia di sperimentare gli
            effetti della tua misericordia; affinché, come nella sua passione nostro
            Signor Gesù Cristo diede a ciascuno la meritata ricompensa, così, tolto
            via l’antico errore, Egli accordi anche a noi la grazia di partecipare
            della sua resurrezione».</p>
            <p>Segue la lezione del libro dell’Esodo (XII, 1-11): l’agnello pasquale
            disteso in forma di croce sopra due bastoni ed arrostito, simboleggiava
            Gesù Crocifisso. Esso, più che mangiato, veniva divorato in fretta,
            colla tunica succinta e col bastone in mano, in atto di partire. Il che
            significa che il cielo è assai elevato dalla terra, la vita è breve e
            non c’è troppo tempo d’arrestarsi durante il cammino verso l’eternità.
            Condivano l’agnello delle lattughe amare e il pane senza lievito, a
            indicare che nella divina Eucaristia noi commemoriamo la morte di Gesù,
            e che la penitenza e la mortificazione dello spirito sono tra le
            migliori disposizioni per ben comunicarsi.</p>
            <p>Dopo la lezione, si canta il salmo (<em>tractus</em>) 139, nel quale
            si descrivono i sentimenti di Gesù in croce. Tutta l’umanità ha
            congiurato contro Gesù, giacché peccando, tutti gridammo: <em>Reus est
            mortis</em>. Egli si sente solo innanzi ad un odio ed un’ira universale;
            onde sì volge al Padre, perché lo soccorra. La sua preghiera è umile, ma
            la informa un senso di incrollabile speranza, in modo che, spirando Gesù
            sulla Croce, Egli già intona il cantico della sua resurrezione.</p>
            <p>«Salvami, o Iahvè, dall’empio, dal violento tu mi proteggi. ℣. I
            quali in cuor loro tramano sventure, ogni giorno fomentano battaglie. ℣.
            Acuta hanno la lingua come serpi, veleno d’aspide è sul loro labbro. ℣.
            Guardami tu, Iahvè, dalle mani dell’empio, dal violento tu mi proteggi.
            ℣. I quali tramano a rovesciare i miei piedi; i superbi di nascosto
            m’hanno teso un laccio. ℣. Con un calappio hanno teso un laccio sui miei
            passi; lungo la strada m’hanno preparato degli ostacoli. ℣. Dico a
            Iahvè; mio Dio tu sei; ascolta, o Signore, il grido della mia preghiera.
            ℣. Iahvè, Signore e forza di mia salvezza, ripara tu all’ombra il mio
            capo nel giorno del combattimento. ℣. Non far paghe su di me le voglie
            dell’empio; tramarono contro di me; non mi abbandonare, perché non
            trionfino. ℣. Non esaltino il capo intorno a me; li avvolga la sciagura
            che m’hanno augurato col loro labbro. ℣. I giusti, invece, celebreranno
            il tuo nome, e i retti risiederanno a te d’innanzi».</p>
            <p>Con quanta riverenza e commozione non dobbiamo noi recitare questa
            preghiera di Gesù moribondo, adattandoci ai suoi sentimenti, in modo che
            il salmo non sia semplicemente la prece storica del divin Crocifisso, ma
            l’elevazione a Dio di ciascun’anima cristiana, la quale rivive in sé
            tutti i misteri della nostra redenzione!</p>
            <p>Per terza lezione segue la Passione del Signore giusta il Vangelo di
            san Giovanni (XVII, 1-40 XIX, 1-42), il quale, a preferenza degli altri
            evangelisti, pone in rilievo l’insegnamento di Gesù nei suoi colloqui
            col preside romano. Giusta il vaticinio del Salmista, <em>et vincas cum
            iudicaris</em>, la divinità di Gesù risplende fulgida dalle stesse
            risposte che Egli dà a Pilato. Non è un imputato che risponde a un
            giudice, ma un maestro che, perfin nel pretorio del preside romano,
            predica ed insegna. Egli è la verità, ed è venuto al mondo per rendere
            testimonianza a questa verità; onde non tralascia occasione alcuna per
            rivelarsi agli uomini, ed attrarli a sé colla semplice manifestazione
            del suo fulgore.</p>
            <p>La messa del venerdì santo ci ha conservata, come dicemmo, intatta
            l’antica preghiera litanica di cui parla già Giustino Martire, e che
            originariamente seguiva ogni giorno la lettura del Vangelo, là appunto
            dove ancor oggi il sacerdote, prima dell’offertorio, invita il popolo
            alla preghiera: <em>Oremus</em>. Questa prece a forma litanica, cui cioè
            tutto il popolo intercalava un’acclamazione a mo’ di ritornello, (per
            es.: <em>Domine, miserere</em>; <em>Kyrie, eleison, etc.</em>) trovasi
            ancora a suo posto nelle liturgie orientali, ma è scomparsa dal
            Sacramentario Romano forse fin dai tempi di san Gregorio Magno.</p>
            <p>Il primo fondo di questa prece va rintracciato nella liturgia delle
            Sinagoghe, dove dopo le lezioni scritturali si pregava per i vari membri
            della comunità Israelitica e pei diversi bisogni dei suoi componenti. Ma
            il testo, quale c’è conservato nel Messale, a cagione della sua speciale
            terminologia, rivela i tempi di san Leone Magno. Infatti sono ancora in
            uso gli ostiari, il cui ufficio posteriormente fu attribuito ai
            mansionari; i monaci, come nel Sacramentario Leoniano, vengono chiamati
            <em>Confessores</em>, le religiose <em>Virgines</em>, e non
            <em>sanctimoniales</em>; si prega che l’Imperatore Romano soggioghi
            tutti i barbari, e si ritiene il <em>Romanum Imperium</em>, precisamente
            come san Leone, siccome l’unica potenza depositaria legittima del
            potere. È ancora in vigore la disciplina del Catecumenato; il mondo è
            disseminato d’eresie, travagliato d’epidemie, afflitto da carestie; le
            prigioni trattengono ancora molti innocenti; la schiavitù forma tuttavia
            l’obbrobrio dell’antica civiltà romana; circostanze tutte che ci
            richiamano subito alla mente il V secolo, e ci fanno attribuire appunto
            al periodo aureo della liturgia romana la redazione definitiva di questa
            prece tanto solenne, e che potremmo indubbiamente considerare siccome
            d’origine apostolica.</p>
            <p>In antico la si recitava anche fuori della sinassi Eucaristica, e
            nulla vieta che i fedeli anche ai nostri giorni la recitino privatamente
            per i vari bisogni spirituali e temporali della famiglia cattolica.
            Ricorrendo ad una preghiera cosi venerabile e tanto arcaica, nel
            recitarla ci sembra d’essere in più intima relazione spirituale
            coll’anima di quelle primitive generazioni di Martiri e di eroi della
            fede, i quali la recitarono prima di noi, ed impetrarono cosi le grazie
            necessarie per ben corrispondere alla loro magnifica vocazione di render
            testimonianza alla fede col proprio sangue.</p>
            <p><strong>La solenne preghiera litanica.</strong></p>
            <blockquote>
            <p><em>Oremus, dilectissimi nobis, pro Ecclesia sancta Dei: ut eam Deus
            et Dominus noster pacificare, adunare, et custodire dignetur toto orbe
            terrarum: subiiciens ei principatus et potestates: detque nobis quietam
            et tranquillam vitam degentibus, glorificare Deum, Patrem
            omnipotentem.<br />
            Oremus.<br />
            Omnipotens, sempiterne Deus, qui gloriam tuam omnibus in Christo
            gentibus revelasti: custodi opera misericordiae tuae; ut Ecclesia tua,
            toto orbe diffusa, stabili fide in confessione tui nominis perseveret.
            Per eundem Dominum nostrum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus et pro beatissimo Papa nostro N. ut Deus et Dominus
            noster, qui elegit eum in ordine episcopatus, salvum atque incolumem
            custodiat Ecclesiae suae sanctae, ad regendum populum sanctum Dei.<br />
            Oremus.<br />
            Deus, cuius iudicio universa fundantur: respice propitius ad preces
            nostras, et electum nobis Antistitem tua pietate conserva; ut christiana
            plebs, quae te gubernatur auctore, sub tanto Pontifice, credulitatis
            suae meritis augeatur. Per Dominum nostrum Iesum Christum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus et pro omnibus Episcopis, Presbýteris, Diaconibus,
            Subdiaconibus, Acolythis, Exorcistis, Lectoribus, Ostiariis,
            Confessoribus, Virginibus, Viduis: et pro omni populo sancto Dei.<br />
            Oremus.<br />
            Omnipotens, sempiterne Deus, cuius Spiritu totum corpus Ecclesiae
            sanctificatur et regitur: exaudi nos pro universis ordinibus
            supplicantes; ut, gratiae tuae munere, ab omnibus tibi gradibus
            fideliter serviatur. Per Dominum nostrum Iesum Christum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus et pro Christianissimo Imperatore nostro N. ut Deus, et
            Dominus noster subditas illi faciat omnes barbaras nationes, ad nostram
            perpetuam pacem.<br />
            Oremus.<br />
            Omnipotens, sempiterne Deus, in cuius manu sunt omnium potestates, et
            omnium iura regnorum: respice ad Romanum benignus Imperium; ut gentes,
            quae in sua feritate confidunt, potentiae tuae dextera comprimantur. Per
            Dominum nostrum Iesum Christum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus et pro catechumenis nostris: ut Deus et Dominus noster
            adaperiat aures praecordiorum ipsorum ianuamque misericordiae; ut, per
            lavacrum regenerationis accepta remissione omnium peccatorum, et ipsi
            inveniantur in Christo Iesu, Domino nostro. Oremus.<br />
            Omnipotens, sempiterne Deus, qui Ecclesiam tuam nova semper prole
            fecundas: auge fidem et intellectum catechumenis nostris; ut, renati
            fonte baptismatis, adoptionis tuae filiis aggregentur. Per Dominum
            nostrum Iesum Christum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus, dilectissimi nobis, Deum Patrem omnipotentem, ut cunctis
            mundum purget erroribus: morbos auferat: famem depellat: aperiat
            carceres: vincula dissolvat: peregrinantibus reditum: infirmantibus
            sanitatem: navigantibus portum salutis indulgeat.<br />
            Oremus.<br />
            Omnipotens, sempiterne Deus, maestorum consolatio, laborantium
            fortitudo: perveniant ad te preces de quacumque tribulatione clamantium;
            ut omnes sibi in necessitatibus suis misericordiam tuam gaudeant
            adfuisse. Per Dominum nostrum Iesum Christum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus et pro haereticis et schismaticis: ut Deus et Dominus
            noster eruat eos ab erroribus universis; et ad sanctam matrem Ecclesiam
            Catholicam atque Apostolicam revocare dignetur.<br />
            Oremus.<br />
            Omnipotens, sempiterne Deus, qui salvas omnes, et neminem vis perire:
            respice ad animas diabolica fraude deceptas; ut, omni haeretica
            pravitate deposita, errantium corda resipiscant, et ad veritatis tuae
            redeant unitatem. Per Dominum nostrum Iesum Christum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus et pro perfidis Iudǽis: ut Deus et Dominus noster auferat
            velamen de cordibus eorum; ut et ipsi agnoscant Iesum Christum, Dominum
            nostrum.<br />
            Omnipotens sempiterne Deus, qui etiam Iudaicam perfidiam a tua
            misericordia non repellis: exaudi preces nostras, quas pro illius populi
            obcaecatione deferimus; ut, agnita veritatis tuae luce, quae Christus
            est, a suis tenebris eruantur. Per eundem Dominum…</em><br />
            ℟. <em>Amen.</em></p>
            </blockquote>
            <blockquote>
            <p><em>Oremus et pro paganis: ut Deus omnipotens auferat iniquitatem a
            cordibus eorum; ut, relictis idolis suis, convertantur ad Deum vivum et
            verum, et unicum Filium eius Iesum Christum, Deum et Dominum
            nostrum.<br />
            Oremus.<br />
            Omnipotens, sempiterne Deus, qui non mortem peccatorum, sed vitam semper
            inquiris: suscipe propitius orationem nostram, et libera eos ab idolorum
            cultura; et aggrega Ecclesiae tuae sanctae, ad laudem et gloriam nominis
            tui. Per Dominum nostrum Iesum Christum…</em><br />
            ℟. <em>Amen.</em></p>
            </blockquote>
            <blockquote>
            <p>Preghiamo, dilettissimi fratelli, per la santa Chiesa di Dio,
            affinché il Signore si degni di darle la pace e l’unione, e di
            custodirla per tutta la terra, assoggettando a lei i principati e le
            potestà; a che ci conceda una vita calma e tranquilla, affinché possiamo
            glorificare Iddio Padre onnipotente.<br />
            Preghiamo.<br />
            Onnipotente ed eterno Iddio, che per mezzo del Cristo hai rivelata a
            tutte le nazioni la tua gloria, conserva le opere della tua
            misericordia, e fa’ che la tua Chiesa, sparsa nel mondo intiero,
            perseveri con ferma fede nella confessione del tuo nome. Per il medesimo
            Gesù Cristo…<br />
            ℟. Così sia.</p>
            </blockquote>
            <blockquote>
            <p>Preghiamo per il nostro beatissimo Padre N., affinché il Signore Dio
            nostro, che l’ha prescelto nell’ordine dell’Episcopato, lo conservi pel
            bene della sua santa Chiesa e per la condotta del santo popolo di
            Dio.<br />
            Preghiamo.<br />
            Onnipotente e sempiterno Iddio, che con la tua sapienza fai sussistere
            tutte le cose, ricevi favorevolmente le nostre preghiere, e, nella tua
            bontà, conserva il Pontefice che ci hai scelto; affinché il popolo
            cristiano, che dalla tua autorità è governato, cresca nel merito della
            fede, sotto la condotta di un sì grande Pontefice. Per Gesù Cristo
            nostro Signore…<br />
            ℟. Così sia.</p>
            </blockquote>
            <blockquote>
            <p>Preghiamo ancora per tutti i Vescovi, i Presbiteri, i Diaconi, i
            Suddiaconi, gli Accoliti, gli Esorcisti, i Lettori, gli Ostiarii, i
            Confessori, le Vergini, le Vedove, e per tutto il santo popolo di
            Dio.<br />
            Preghiamo.<br />
            Onnipotente e sempiterno Iddio, che, col tuo Spirito, santifichi e
            governi tutto il corpo della Chiesa, esaudisci le nostre suppliche per
            tutti gli ordini gerarchici che le appartengono; affinché col dono della
            tua grazia, questi diversi ordini si mantengano fedeli nel tuo servizio.
            Per Gesù Cristo nostro Signore…<br />
            ℟. Così sia.</p>
            </blockquote>
            <blockquote>
            <p>Preghiamo parimenti per il religiosissimo nostro imperatore N. N.,
            affinché il Signore Dio nostro gli assoggetti, per la pace nostra, tutte
            le barbare nazioni.<br />
            Preghiamo.<br />
            Dio, onnipotente ed eterno, che stringi in mano la somma dei diritti di
            tutti i regni; riguarda benigno all’Impero Romano, affinché le barbare
            tribù che ripongono loro fiducia nella propria ferocia, siano
            schiacciate sotto la possanza della tua destra. Per Gesù Cristo nostro
            Signore…<br />
            ℟. Così sia.</p>
            </blockquote>
            <blockquote>
            <p>Preghiamo anche per i nostri catecumeni, affinché il Signore Iddio
            apra le orecchie dei loro cuori e la porta della sua misericordia, onde,
            dopo ricevuta la remissione di tutti i loro peccati nel bagno della
            rigenerazione, siano incorporati insieme con noi a Gesù Cristo nostro
            Signore.<br />
            Preghiamo.<br />
            Onnipotente e sempiterno Iddio, che senza interruzione dài nuovi figli
            alla tua Chiesa, accresci la fede e l’intelligenza dei nostri
            catecumeni; affinché, conseguita la rigenerazione nel fonte battesimale,
            siano uniti ai tuoi figli di adozione. Per Gesù Cristo nostro
            Signore…<br />
            ℟. Così sia.</p>
            </blockquote>
            <blockquote>
            <p>Preghiamo, carissimi fratelli, Iddio Padre onnipotente, che si degni
            di purgar il mondo da ogni errore, dissipare le malattie, tener lontana
            la fame, aprir le carceri, spezzare le catene dei prigionieri, accordare
            ai viaggiatori un felice ritorno, agli infermi la sanità, ai naviganti
            un porto di salute.<br />
            Preghiamo.<br />
            Onnipotente e sempiterno Iddio, che sei la consolazione degli afflitti e
            la forza di quelli che penano, lascia salire insino a te le grida e le
            preghiere di coloro che t’invocano dal profondo della loro afflizione;
            affinché provino con gioia, nei loro bisogni, i soccorsi della tua
            misericordia. Per Gesù Cristo nostro Signore…<br />
            ℟. Così sia.</p>
            </blockquote>
            <blockquote>
            <p>Preghiamo ancora per gli eretici e gli scismatici, affinché il
            Signore nostro Dio li liberi da tutti i loro errori, e si degni di
            ricondurli alla nostra santa madre, la Chiesa cattolica ed
            apostolica.<br />
            Preghiamo.<br />
            Dio onnipotente ed eterno, che salvi tutti gli uomini e non vuoi che
            alcuno perisca, volgi i tuoi occhi sopra le anime che furono sedotte
            dagli artifizi del diavolo; affinché, deponendo l’eretica perversità, i
            loro traviati cuori vengano a ravvedimento, e ritornino all’unità della
            tua verità. Per Gesù Cristo nostro Signore…<br />
            ℟. Così sia.</p>
            </blockquote>
            <blockquote>
            <p>Preghiamo pure per gl’infedeli Giudei, affinché il Signore nostro Dio
            tolga il velo che cuopre i loro cuori, e riconoscano con noi Gesù Cristo
            nostro Signore.<br />
            Dio onnipotente ed eterno, che nella tua misericordia non discacci
            neppur gli stessi Giudei; esaudisci le preghiere che noi ti rivolgiamo a
            riguardo della cecità di questo popolo, affinché riconoscendo la luce
            della tua verità, che è il Cristo, essi siano liberati dalle loro
            tenebre. Per lo stesso Gesù Cristo nostro Signore…<br />
            ℟. Così sia.</p>
            </blockquote>
            <blockquote>
            <p>Preghiamo per i pagani, affinché Iddio onnipotente tolga l’iniquità
            dai loro cuori; onde, lasciando i loro idoli, si convertano al Dio vivo
            e vero, ed al suo unico Figlio, Gesù Cristo nostro Dio e Signore.<br />
            Preghiamo.<br />
            Dio onnipotente ed eterno, che non vuoi la morte, ma la vita dei
            peccatori, degnati d’esaudire la nostra preghiera, libera i pagani dal
            culto degli idoli, ed associali alla tua santa Chiesa, ad onore e gloria
            del tuo nome. Per Gesù Cristo nostro Signore…<br />
            ℟. Così sia.</p>
            </blockquote>
            <p>Come nelle messe ordinarie dopo la litania veniva subito il bacio di
            pace e la presentazione delle oblate sull’altare, cosi analogamente
            anche nell’odierna cerimonia, dopo la preghiera dovrebbe seguire la
            presentazione dei santi Doni (= Presantiflcati) e la Comunione. Così
            infatti era in origine. Però l’ordine primitivo della cerimonia venne,
            siccome dicemmo, alterato, quando verso il secolo IX s’incominciò a
            differire sino a questo momento l’adorazione della santa Croce, che da
            principio, come abbiamo già veduto, era un rito affatto estraneo
            all’azione eucaristica. Non si potrebbe tuttavia negare che questa
            suprema glorificazione della santa Croce nel bel mezzo dell’odierna
            funzione torni bene a proposito, giacché oggi appunto cominciò il
            trionfo del Redentore, quando cioè la sua Croce venne sollevata da terra
            ed eretta sulla sommità del Calvario. È da quel trono di dolore e
            d’amore che Gesù a braccia aperte attira a sé tutta l’umanità.</p>
            <p>L’adorazione della santa Croce cominciò a Gerusalemme, e verso il 385
            ce la descrive diffusamente Eteria nel suo Diario. Di là passò
            probabilmente a Costantinopoli e nelle varie città dell’impero
            bizantino, dovunque si conservavano dei frammenti più o meno
            considerevoli del santo Legno. A Roma essa venne introdotta verso la
            fine del VII secolo da un papa orientale, Sergio I, il quale perciò dové
            derivarne il rito dagli usi dei suoi connazionali.</p>
            <p>Così infatti si spiega la circostanza che in questo giorno il Papa,
            nella processione dal Laterano alla basilica Sessoriana, agitava il
            turibolo innanzi al cofanetto della santa Croce recato da un diacono,
            uso che non ha alcun riscontro nelle liturgie latine, mentre invece è
            comune in quelle orientali, dove spesso il vescovo agita il turibolo.
            Parimenti il trisagio greco che oggi si canta durante l’adorazione del
            santo Legno, accusa nettamente la sua derivazione dal rito
            bizantino.</p>
            <p>In seguito, la cerimonia è stata sviluppata di molto, togliendone gli
            elementi delle liturgie franche, per mezzo delle quali alla loro volta
            sono penetrati nel rituale di Roma degli usi originariamente propri
            delle Chiese Ispaniche.</p>
            <p>Il rito che ora descriveremo, ha per oggetto l’adorazione del legno
            trionfale della Croce, di cui sant’Elena aveva fatto un generoso dono a
            Roma. Tuttavia, quando la liturgia romana uscita dalle mura dell’Eterna
            Città, venne successivamente adottata dalla Chiesa Latina, siccome non
            tutte le chiese o cappelle potevano vantare il possesso d’una simile
            reliquia, alla vera Croce venne sostituita l’effigie del Crocifisso,
            poco importando se questa fosse di legno, di ferro o d’altro metallo. Il
            sacerdote scoprendolo seguitò sempre a dire, come il Papa a santa Croce
            in Gerusalemme: <em>Ecce lignum Crucis</em>, adattamento che forse a
            taluno sembrerà poco felice, quando invece trattasi d’un Crocifisso di
            metallo o d’argento. Sta il fatto che da principio a Roma la cerimonia
            era ordinata all’adorazione della reliquia della vera Croce donata da
            sant’Elena, rito che ancora adesso è in vigore, almeno nelle grandi
            basiliche patriarcali dell’Eterna Città.</p>
            <p>Mentre il sacerdote compie la triplice ostensione al popolo della
            santa Croce, si canta:<br />
            <em>Sac.</em> «Ecco il legno della Croce, dal quale pendè la salvezza
            del mondo».<br />
            <em>Coro.</em> «Venite, adoriamolo».</p>
            <p>L’adorazione della santa Croce si compie dal clero, senza scarpe, il
            che ci ricorda l’antico rito che prescriveva in questo giorno al Papa e
            ai cardinali di prender parte a piedi scalzi alla processione
            stazionale.</p>
            <p>Durante l’adorazione segue il canto assai antico del trisagio che
            s’intercala ai versetti degli <em>Improperia</em>. Si chiama cosi una
            serie di rimproveri che Dio muove al popolo giudaico per l’ingratitudine
            dimostrata ai benefici del Signore.</p>
            <p>Il concetto è senza dubbio d’ispirazione Scritturale, ma il testo
            sembra derivato dall’apocrifo d’Esdra (cap. I, 13-24).</p>
            <p>℣. «Mio popolo, mi rispondi; che cosa ti ho fatto? In che ti ho
            contristato? ℣. Perché ti ho tratto fuori dall’Egitto, tu hai preparato
            una croce al tuo liberatore».<br />
            <em>I. Coro</em>: «Dio santo».<br />
            <em>II. Coro</em>: «Dio potente».<br />
            <em>Tutto il Coro</em>: «Dio immortale, abbi pietà di noi».</p>
            <p>Questo Trisagio durante l’adorazione della Croce, ha un significato
            assai profondo, giacché la morte di Gesù è l’atto perfetto d’adorazione
            dell’augusta Triade, compiuto dal Pontefice del Nuovo Testamento.
            Infatti l’infinita santità di Dio, la sua onnipotenza, il suo eterno
            essere ricevettero una suprema glorificazione nel carattere espiatorio
            del sacrificio del Calvario, nella vittima divina fiaccata ed annientata
            per i peccati del mondo. Gli eretici monofisiti tentarono già di
            fraintendere il significato trinitario di questo Trisagio, aggiungendovi
            l’invocazione maligna: «Tu che sei stato crocifisso per noi»; ma
            l’interpretazione venne condannata siccome eretica, perché non sono
            state già crocifisse le tre divine Persone, ma solo la seconda, nella
            sua natura umana.</p>
            <p>℣. «Perché io durante lo spazio di quarant’anni ti trassi fuori
            dall’Egitto e ti nutrii di manna, introducendoti in una regione molto
            ubertosa, tu preparasti una croce al tuo Salvatore?».<br />
            <em>Coro</em> (alternando): «Dio santo, ecc.».</p>
            <p>℣. «Che altro avrei potuto fare per te e non l’ho fatto? Io ti ho
            plasmato al pari d’una feracissima vigna, e tu mi ti sei resa oltremodo
            amara; mentre soffrendo la sete mi desti a bere aceto, e trapassasti con
            una lancia il costato al tuo Salvatore».<br />
            <em>Coro</em> (alternando): «Dio santo, ecc.».</p>
            <p>℣. «Per cagion tua io flagellai l’Egitto coi suoi primogeniti, e tu
            dopo avermi flagellato mi consegnasti (a Pilato)».<br />
            ℟. «Popolo mio, che ti ho fatto? ecc.».</p>
            <p>℣. «Io per trarti dall’Egitto, sommersi il Faraone nel Mar Rosso, e
            tu invece mi consegnasti in braccio ai principi dei sacerdoti».<br />
            ℟. «Popolo mio, che ti ho fatto? ecc.».</p>
            <p>℣. «Io innanzi a te divisi le acque del mare, e tu con una lancia
            apristi il mio costato».<br />
            ℟. «Popolo mio, che ti ho fatto? ecc.».</p>
            <p>℣. «Io per mezzo d’una colonna di nuvole precedetti i tuoi passi, e
            tu mi trascinasti al pretorio di Pilato».<br />
            ℟. «Popolo mio, che ti ho fatto? ecc.».</p>
            <p>℣. «Io attraverso il deserto ti nutrii di manna, e tu mi percuotesti
            cogli schiaffi e coi flagelli».<br />
            ℟. «Popolo mio, che ti ho fatto? ecc.».</p>
            <p>℣. «Io per dissetarti feci sgorgare dalla rupe le acque salutari; e
            tu mi abbeverasti di fiele e d’aceto».<br />
            ℟. «Popolo mio, che ti ho fatto? ecc.».</p>
            <p>℣. «Io in grazia tua percuotei i re dei Cananei, e tu mi percuotesti
            sul capo con una canna».<br />
            ℟. «Popolo mio, che ti ho fatto? ecc.».</p>
            <p>℣. «Io ti consegnai uno scettro reale, e tu circondasti il mio capo
            d’un serto di spine».<br />
            ℟. «Popolo mio, che ti ho fatto? ecc.».</p>
            <p>℣. «Io con la mia potenza ti esaltai, e tu mi levasti alto sul
            patibolo della Croce».<br />
            ℟. «Popolo mio, che ti ho fatto? ecc.».</p>
            <p>Innanzi alle contumelie della Croce, non dobbiamo dimenticare la
            divinità della Vittima santissima. Attorno al patibolo miriadi di Angeli
            stanno esclamando: Santo, Santo, Santo è il Signore. Uniamoci alle loro
            adorazioni, ed intoniamo già l’inno del trionfo e della beata
            resurrezione.</p>
            <p>℣. « Noi, o Signore, adoriamo la tua Croce, e cantiamo lodi e gloria
            alla tua santa resurrezione; ecco infatti, che un albero ha riempito di
            gioia tutto l’universo. <em>Salm. 66.</em> Dio abbia compassione di noi
            e ci benedica; ℟. rischiari su di noi il suo volto e abbia pietà di noi.
            ℣. Noi, o Signore, ecc.».</p>
            <p>Segue l’inno magnifico composto da Venanzio Fortunato in onore della
            santa Croce, quando la regina Radegonda ne ricevé in dono da
            Costantinopoli una particella, che depose nel suo monastero di Poitiers,
            dedicato perciò alla santa Croce:</p>
            <blockquote>
            <p>«Croce fedele, sola degna di gloria tra tutti gli altri alberi,
            nessuna selva è capace di produrne un altro a te somigliante, fronzuto,
            col fiore e colle radici.</p>
            </blockquote>
            <blockquote>
            <p>«L’amato Legno sostiene i diletti chiodi e il dolce carico (del corpo
            di Gesù).</p>
            </blockquote>
            <blockquote>
            <p>«Schiuditi, o labbro, a cantare le lodi del glorioso combattimento, e
            innanzi al trofeo della Croce narra il nobile trionfo, e ci dici come il
            Redentore del mondo, pur immolato abbia riportato vittoria.</p>
            </blockquote>
            <blockquote>
            <p>«Il Creatore sentì compassione per l’inganno di cui fu vittima la sua
            prima creatura, il progenitore, allorché il morso del fatal pomo ebbe
            per conseguenza la morte; allora egli presignò un albero perché
            annullasse i mali cagionati da un altro albero.</p>
            </blockquote>
            <blockquote>
            <p>«La nostra salvezza richiedeva che si salvasse quest’ordine di
            convenienza, affinché la prudenza eludesse l’astuzia del multiforme
            ingannatore, e traesse il rimedio là appunto donde il nemico ci aveva
            recato danno.</p>
            </blockquote>
            <blockquote>
            <p>«Quando dunque giunse il sacro momento del tempo prestabilito, e
            divenuto carne nel seno d’una Vergine, venne alla luce.</p>
            </blockquote>
            <blockquote>
            <p>«Pargoletto giacque e vagì dentro un angusto presepio; la sua vergine
            Madre gli avvolge e lega le membra con poveri pannicelli, stringendo tra
            le fasce le mani, le gambe e i piedi.</p>
            </blockquote>
            <blockquote>
            <p>«Avendo finalmente compiuto in sei lustri la sua mortal carriera, il
            Redentore spontaneamente, essendo nato appunto a tale scopo, venne
            innalzato su d’una croce, a simiglianza d’un agnello che deve
            immolarsi.</p>
            </blockquote>
            <blockquote>
            <p>«Quindi l’aceto, il fiele, la canna, gli sputi, i chiodi, la lancia;
            il suo mite corpo venne ferito e ne sgorgò un flutto di sangue, dal
            quale, a simiglianza d’un fiume, vennero purificati la terra, il mare,
            gli astri e l’universo intero.</p>
            </blockquote>
            <blockquote>
            <p>«O albero alto, abbassa i tuoi rami, ammorbidisci il tuo largo tronco
            e fa sì che diminuisca la tua naturai durezza, onde meno crudamente tu
            distenda le membra del celeste Re.</p>
            </blockquote>
            <blockquote>
            <p>«Tu solo fosti degno di portare il riscatto del mondo; tu che a guisa
            di pilota indirizzi al porto il mondo naufrago; tu cui cosparse il sacro
            sangue uscito dalle membra dell’Agnello.</p>
            </blockquote>
            <blockquote>
            <p>«In ogni luogo si canti gloria ed onore a Dio altissimo, al Padre, al
            Figlio, all’inclito Paraclito, cui indivisa è la lode e la potenza per
            tutti i secoli. Amen».</p>
            </blockquote>
            <p>Terminata l’adorazione della santa Croce, il diacono la ripone
            sull’altare; quindi insieme col suddiacono distende sulla mensa le
            tovaglie per la santa Comunione. A questo momento, nell’antico rito
            romano, i leviti recavano al Papa il cofanetto colla sacra Eucaristia
            consacrata in Laterano nel giorno precedente; però, quando nel secolo XV
            le funzioni pontificie, invece che a Roma o nelle basiliche stazionali,
            cominciarono a svolgersi entro gli angusti limiti del palazzo papale
            d’Avignone, i Pontefici di quel periodo preferirono di andare essi
            stessi e di trasportare processionalmente la santa Eucaristia
            dall’altare ov’era custodita.</p>
            <p>Nel ritorno della processione si canta quest’altro inno di Venanzio
            Fortunato, il quale però non ha nulla a vedere colla processione
            eucaristica:</p>
            <blockquote>
            <p>«Ecco, apparisce il vessillo del monarca e s’irradia il mistero della
            Croce, pel quale il Creatore dell’uomo, nell’umanità sua stessa venne
            sospeso alla Croce.</p>
            </blockquote>
            <blockquote>
            <p>«Ferito inoltre dalla punta tagliente d’una lancia, ne sgorgò fuori
            acqua e sangue onde lavarci dai delitti.</p>
            </blockquote>
            <blockquote>
            <p>«Si è compiuto finalmente quanto con verace vaticinio aveva predetto
            David, allorché disse: Dio ha inaugurato da un patibolo il suo dominio
            sulle nazioni.</p>
            </blockquote>
            <blockquote>
            <p>«Albero glorioso e splendente, adorno di regal porpora, che per mezzo
            del tuo nobile tronco fosti reso degno e prescelto a toccare membra si
            sante.</p>
            </blockquote>
            <blockquote>
            <p>«Te beato, dalle cui braccia pendé sospeso il riscatto del mondo;
            quando, al pari d’una statera, venne affisso a te (il corpo di Gesù) e
            togliesti la sua preda al Tartaro.</p>
            </blockquote>
            <blockquote>
            <p>«Salve, o Croce, unica speranza nostra in questo tempo consacrato
            alla memoria della passione (di Gesù); rafforza la virtù nei buoni e
            dona il perdono ai rei.</p>
            </blockquote>
            <blockquote>
            <p>«Ogni creatura te lodi, o Dio, Trinità somma; governa per tutti i
            secoli quanti conduci a salvezza mediante il mistero della Croce.
            Amen».</p>
            </blockquote>
            <p>Deposto sull’altare il divin Sacramento, giusta gli Ordini Romani,
            seguiva il <em>Pater</em> colla santa Comunione; più tardi, per maggior
            riverenza vi vennero aggiunte altre preghiere, che diedero a questo rito
            dei Santificati una certa apparenza di messa.</p>
            <p>Il sacerdote infatti, mesce nel calice il vino coll’acqua e lo depone
            sul corporale, indi turificando le oblate, dice:<br />
            «Quest’incenso da te benedetto, si elevi, o Signore, sino a te, e
            discenda su di noi la tua misericordia».</p>
            <p>L’incenso simboleggia la preghiera e l’adorazione che noi prestiamo a
            Dio. È per questo che Giovanni nell’Apocalisse vide l’Angelo presso
            l’ara del tempio che elevava al cospetto di Dio il turibolo fumigante.
            L’incenso, spiega egli stesso, sono le opere meritorie dei Santi; gli
            Angeli in cielo esercitano l’ufficio di mediatori tra Dio e noi. Essi
            rappresentano alla maestà divina i nostri bisogni e le nostre preghiere,
            e ci riportano le misericordie del Signore.</p>
            <p>Incensando l’altare, giusta il rito consueto, il sacerdote
            dice:<br />
            «La mia prece salga a te, o Signore, siccome incenso; il mio levare le
            braccia in alto tenga luogo di sacrificio vespertino. Poni, o Iahvè, un
            sigillo alla mia bocca, custodisci l’apertura dei miei labbri; non
            inclinarmi il cuore ad azioni malvage, a tramar fatti con
            scelleratezza».</p>
            <p>L’antico sacrificio vespertino d’incenso, di cui parla qui il salmo
            140, nel Testamento Nuovo è stato sostituito da quello della Croce,
            sulla quale Gesù distese le braccia, offrendosi al Padre per noi.</p>
            <p>Restituendo il turibolo al diacono, il sacerdote dice:<br />
            «Il Signore accenda in noi il fuoco del suo amore e la fiamma d’una
            eterna carità. Amen».<br />
            «Accoglici, o Signore Dio, collo spirito umiliato e coll’animo contrito,
            e così oggi si compia alla tua presenza il nostro sacrificio, che riesca
            a te gradito».</p>
            <p>Quest’oggi in segno di lutto si omette propriamente l’offerta del
            sacrificio Eucaristico. In compenso, si presenta al Signore il merito di
            quello cruento del Calvario, cui ci associamo mediante l’umiliazione e
            la contrizione del cuore:<br />
            <em>Verso il popolo</em>: «Pregate, o fratelli, perché il mio e vostro
            sacrificio riesca accetto a Dio Padre onnipotente».</p>
            <p>Si omette l’intera anafora consacratoria e si passa subito alla prece
            domenicale, che in antico era per eccellenza la preghiera d’immediata
            preparazione alla santa Comunione.</p>
            <p>Nella liturgia romana, tutte le anafore consacratorie e l’Orazione
            domenicale, per maggior rispetto, vengono precedute da una breve formola
            (= prefazio) di preparazione:<br />
            <em>Preghiera.</em> – «Memori dei salutari precetti, – di partecipare
            cioè ai tuoi sacri Misteri – ed ammaestrati alla scuola del santo
            Vangelo, noi finalmente osiamo dire: Padre nostro, che sei nei cieli
            ecc.».<br />
            ℟. «Ma liberaci dal male».<br />
            <em>Sac.</em> «Amen».</p>
            <p>«Liberaci, o Signore, te ne preghiamo da ogni avversità passata, –
            condonandoci la pena dovuta alle trascorse colpe – presente e futura; e
            per l’intercessione della beata e gloriosa sempre Vergine Maria, Madre
            di Dio, dei beati Apostoli Pietro, Paolo, (Andrea) e di tutti i Santi,
            propizio rendi ai giorni nostri la pace; onde soccorsi dalla tua
            misericordia, sfuggiamo sempre il peccato e viviamo al sicuro da ogni
            turbamento. Per il medesimo Signor nostro ecc.».</p>
            <p>Il celebrante prima della <em>fractio panis</em>, solleva in alto a
            vista del popolo il calice colla santa Ostia, affinché i fedeli rimirino
            ed adorino il divin Sacramento. Indi frange la sante Specie e ne ripone
            una particella nel calice a santificare cosi il vino e l’acqua, che in
            questo giorno non si consacrano, giacché solo simboleggiano il sangue e
            l’acqua sgorgati dal costato trafitto di Gesù.</p>
            <p>Il sacerdote prima di comunicarsi recita la seguente:<br />
            <em>Preghiera.</em> – «Il tuo corpo, o Gesù Cristo, mio Signore, al
            quale io indegno presumo di partecipare, non mi si converta in motivo di
            giudizio e di condanna, ma, nella tua misericordia, valga siccome una
            medicina a custodirmi la mente e il cuore. Tu che vivi e regni
            ecc.<br />
            «Riceverò il pane del cielo e invocherò il nome del Signore.<br />
            «Signore, non sono già degno che tu ponga piede sotto il mio tetto, ma
            di’ solo una parola e sarà sanata l’anima mia. (<em>Tre
            volte</em>).<br />
            «Il Corpo del Signor nostro Gesù Cristo custodisca l’anima mia per
            l’eterna vita. Cosi sia».</p>
            <p>Giusta i più antichi Ordini Romani, anche oggi il popolo si accostava
            alla santa Comunione. Questa partecipazione ai divini Misteri oggi
            assumeva un significato affatto speciale, quale ci è indicato da san
            Paolo. Il partecipare alla carne della vittima, è un esprimere la
            propria solidarietà al sacrificio, onde comunicandoci, noi entriamo a
            parte dei meriti della morte del Signore.</p>
            <p>Questa partecipazione ai divini Misteri oggi assumeva un significato
            affatto speciale, quale ci è indicato da san Paolo. Il partecipare alla
            carne della vittima, è un esprimere la propria solidarietà al
            sacrificio, onde comunicandoci, noi entriamo a parte dei meriti della
            morte del Signore.</p>
            <p><em>Dopo la Comunione</em>. – «Quello che abbiamo ricevuto
            visibilmente, fa, o Signore, che lo possediamo colla purità dell’animo,
            onde il dono conseguito durante la vita presente, si trasformi in
            farmaco per l’eternità».</p>
            <p>Terminata la messa dei presantificati, si tolgono dall’altare le
            tovaglie e i candelabri, siccome facevasi in antico ogni volta che
            terminava il divin Sacrificio.</p>
            <p>In questo giorno nel medio evo il Papa, oltre il solito
            <em>cursus</em> dell’Ufficio, – il quale ancora adesso nei tre ultimi
            giorni della settimana santa mantiene intatto il primitivo tipo
            dell’Ufficio Romano, senza <em>Deus in adiutorium</em>, senza inni,
            senza dossologie responsoriali – recitava in privato l’intero Salterio.
            Quest’uso era imitato anche da molti laici e perdura tuttavia presso
            alcune famiglie religiose. Gli Ordini Romani prescrivono che nel palazzo
            Pontificio oggi non si somministri ad alcuno vivande cotte, ma solo
            pane, acqua ed erbe.</p>
            <p>Gesù è morto per me. Egli mi ha tanto amato, che ha sacrificato la
            sua vita perirne. Anzi, perché io non perdessi la memoria del suo amore,
            ha voluto istituire il sacrificio Eucaristico, il quale commemorando
            quello del Calvario, me ne applica tutti i meriti. Per questa ragione la
            Chiesa ogni giorno celebra i funerali di Gesù, perché Ella, al pari
            d’Eva che balzò fuori dal fianco di Adamo addormentato, oggi sgorgò dal
            Cuore adorabile di Gesù in croce. Che mistero profondo cela l’odierna
            liturgia! Muore Gesù e nasce la Chiesa. Egli spira denudato e
            dissanguato, per rivestire la Chiesa della stola dell’immortalità e per
            infonderle la gioia d’una imperitura giovinezza. Per corrispondere
            all’eccesso dell’amore di Gesù, – è la parola che adopera il santo
            Vangelo – dobbiamo professare un tenero culto pel sacrificio Eucaristico
            e per l’immagine del divin Crocifisso, cui non dovremmo mai riguardare
            senza intenerirci e scioglierci tutti in lagrime di riconoscenza per
            tanto beneficio. Cosi appunto fa l’Eterno Padre: Ogni volta che noi gli
            presentiamo l’effigie della Croce, Egli s’intenerisce, come venne già
            rivelato a santa Gertrude, e si muove a grande pietà per noi
            peccatori.</p>
            <p>Togliamo dalla liturgia bizantina l’antifona seguente:</p>
            <blockquote>
            <p><em>Vitale Cor tuum, tamquam fons ex Eden scaturiens, Ecclesiam tuam,
            Christe, tamquam rationalem ortum adaquat: inde, tamquam ex praecipuo
            fonte se dividens in quatuor Evangelia: mundum irrigans, creaturam
            laetificans, gentesque fldeliter docens venerari regnum tuum.</em></p>
            </blockquote>
            <blockquote>
            <p>Il tuo Cuore vitale, quale altra sorgente che scaturisce dall’Eden,
            irriga, o Cristo, al pari d’un giardino spirituale, la tua Chiesa. Da
            questa prima scaturigine la fiumana si divide in quattro Vangeli, affine
            d’irrigare l’orbe, di riempire di letizia gli uomini, e d’ammaestrare le
            genti ad adorare la tua possanza.</p>
            </blockquote>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>«Non è permesso che un Profeta venga messo a morte fuori
            di Gerusalemme» (Luc., XIII, 33).<a href="#fnref1" class="footnote-back"
            role="doc-backlink">↩︎</a></p></li>
            <li id="fn2"><p>«Ecco il legno della Croce».<a href="#fnref2"
            class="footnote-back" role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 216-230.</p>
    </footer>
</body>
</html>
