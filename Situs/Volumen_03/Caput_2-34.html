<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="venerdì-dopo-la-iv-domenica-di-quaresima">VENERDÌ DOPO LA IV
                DOMENICA DI QUARESIMA</h3>
                <p><strong>Colletta a San Vito «in Macello Liviae».</strong></p>
                <p><strong>Stazione a Sant’Eusebio.</strong></p>
                <p>La chiesa della colletta sull’Esquilino ebbe pure nome <em>ad
                Lunam</em>, e forse ripete la sua prima origine da papa Ilaro; solo
                posteriormente essa venne elevata al grado di diaconia col nome di San
                Vito, quando cioè nel settimo secolo il culto di questo Martire divenne
                assai popolare in Italia; sicché si eressero moltissime chiese in suo
                onore. Alla diaconia era annesso un monastero maschile donde fu assunto
                al papato per un sol giorno quel cotal monaco Filippo, che dal partito
                avverso fu contrapposto a Stefano IV.</p>
                <p>Il <em>dominicum Eusebii</em> ricorda l’abitazione privata di
                quest’eroico prete romano, vittima della crudeltà dell’imperatore
                Costanzo Ariano. Dopo la morte del Santo, la casa fu subito convertita
                in titolo, tanto che nel catalogo Gelasiano dell’894, tra i firmatari
                apparisce un <em>Valentinus archipresbyter in titulo sancti Eusebii in
                Esquilinis</em>. Più antica è l’epigrafe grafita su d’un sepolcro nel
                cimitero dei santi Pietro e Marcellino:</p>
                <blockquote>
                <p>OLYMPI LECTORIS DE DOMINICO EVSEBII LOCVS EST</p>
                </blockquote>
                <p>che ci riporta al secolo IV.</p>
                <p>Ivi presso s’estendeva l’antica necropoli della Merulana, la qual
                circostanza può aver influito sulla scelta delle due lezioni della
                messa, in cui narrasi di defunti richiamati a vita.</p>
                <hr />
                <p>L’introito deriva dal salmo 18: «Il pensiero del mio cuore è rivolto
                sempre a te, o Signore, mia rocca, mio rifugio». Il pensiero stesso di
                Dio è per noi una rocca inespugnabile, nella quale possiamo trovar
                sempre scampo contro tutte le tentazioni e le difficoltà della vita.
                Infatti, quando ci assaliscono le tentazioni, quando il fascino della
                voluttà minaccia di soffocare in noi quell’innata aspirazione che tutti
                abbiamo a un bene infinito, quando il peso delle iniquità commesse ci fa
                veder quasi disperato il nostro approdo al porto della salvezza, quando,
                specialmente nell’estrema agonia, Satana ci farà sentire tutta la
                violenza della sua tirannia per ridurci definitivamente in suo potere,
                basta ricordarsi di Dio, invocarlo col cuore, ed ecco, riapparisce il
                sereno, i nemici si danno ad obbrobriosa fuga, e l’anima sente tutta
                quella dolcezza che esprime il nome santo di Dio, quand’è invocato con
                devozione. In una parola, tutto il nostro male deriva da questo che ci
                dimentichiamo di Dio, laddove il Profeta dice: <em>Memor fui Dei et
                delectatus sum</em>.</p>
                <p>La colletta già prelude alla palingenesi pasquale, quando il
                sacramento eucaristico comunicandoci lo spirito e la vita dei Cristo,
                compierà nell’anima nostra il mistero della sua spirituale resurrezione.
                Ma questa palingenesi per ora è semplicemente spirituale, e la Chiesa
                non cessa però d’essere una società visibile, composta di uomini
                passibili e mortali, i quali hanno altresì dei bisogni materiali ai
                quali soddisfare. La Chiesa con un equilibrio perfetto tra le
                aspirazioni dell’anima e le necessità della natura corporea, si guarda
                bene dal separare quel che Dio volle congiunto, e prega quindi il
                Signore che la famiglia di Cristo, pur tesoreggiando beni celesti, non
                scarseggi tuttavia del necessario conforto materiale.</p>
                <p>La lezione del pargoletto risuscitato da Elia (Reg. III, XVII, 17-24)
                viene richiamata dalla pericope Giovannea della resurrezione di Lazzaro.
                Quei grandi amici di Dio, quali erano Abramo, Mosè, Elia, lo trattavano
                con tale confidenza, che attesta tutto il loro amore e piace tanto al
                Signore. Essa è indizio d’un’anima che crede, come s’esprime Giovanni,
                alla carità di Dio, e quindi osa tutto; nei suoi bisogni si rivolge a
                lui con perfetta semplicità, ed esige quasi con parole forti, come
                quelle che oggi adopra Elia, ciò che essa ritiene come unicamente
                glorioso per Iddio e degno della divina bontà.</p>
                <p>Il graduale è derivato dal salmo 117 che è uno degli antichi cantici
                della cena pasquale: «È dolce sperare nel Signore più che l’attendere
                salvezza dagli uomini». Questi, infatti, o non vogliono, o non possono
                sempre aiutarci, anche quando ne avrebbero il desiderio. Solo l’amore di
                Dio non ci viene mai meno, e può tutto il bene che ci vuole.</p>
                <p>La pericope evangelica oggi descrive la resurrezione di Lazzaro,
                (Giov. XI, 1-45) precedendo cosi d’una settimana la Chiesa Greca, che la
                celebra con solennità speciale il dì innanzi la domenica delle palme.
                Tra tutti i miracoli compiuti dal Salvatore, questo di richiamare
                Lazzaro dal sepolcro quattro giorni dopo morte, fu il più mirabile, non
                già per la difficoltà dell’opera in sé, ché all’onnipotenza di Dio il
                risuscitare tutto l’uman genere alla fine del mondo, non è più difficile
                che il far sbocciare il fiorellino del campo, ma per le circostanze che
                l’accompagnarono. Trattasi infatti d’un prodigio assolutamente
                constatato e innegabile, compiuto quasi alle porte di Gerusalemme e
                innanzi a una moltitudine di testimoni. Gli avversari di Gesù sentirono
                tanto la potenza decisiva di questo nuovo segno messianico, che
                macchinarono perfino di toglier di mezzo Lazzaro e rinviarlo un’altra
                volta al suo sepolcro, quasi che uccider Lazzaro, come osserva
                argutamente sant’Agostino, fosse un togliere al Salvatore il potere di
                richiamarlo una seconda volta in vita.</p>
                <p>Gesù amava Maria, Marta e Lazzaro, e in casa loro si ristorava delle
                amarezze che gli cagionavano i Giudei. Ecco il simbolo delle case
                religiose e i prototipi delle anime affettuose, legate a Gesù coi
                vincoli di un’intima unione. Gesù perseguitato nel mondo ripara nei
                chiostri, e cerca un compenso d’amore dai cuori dei suoi amici. Egli
                freme e piange innanzi al sepolcro dell’amico, e questo così per farci
                vedere quanto l’amava, come per insegnarci che la morte di Lazzaro è
                figura della morte che domina su tutta la posterità d’Adamo. Gesù che è
                l’amico di questa posterità decaduta e prevaricatrice, ne prova la più
                intima pena, ne piange a lagrime di sangue, e finalmente col verbo
                evangelico la richiama dalla tomba perché oggimai <em>vivat Deo</em>,
                viva per Dio.</p>
                <p>L’antifona del salmo 17 per l’offertorio può ben applicarsi al popolo
                dei defunti che dorme nelle tombe: «Tu, o Iahvè, restituirai a salvezza
                un popolo umiliato, e confonderai il fiero cipiglio degli orgogliosi;
                giacché chi mai può operare tali imprese divine, se non tu, o Signore?».
                Ecco, come l’adattamento liturgico di questo versetto pone in evidenza
                il carattere messianico della resurrezione dei morti. La prima
                conseguenza della frode che ci giuocò colui che nelle Scritture perciò è
                detto <em>homicida ab initio</em>, fu la morte; ora il Salvatore è
                venuto al mondo per distruggere gli effetti del peccato, e quindi avrà
                la sua vittoria definitiva e finale, quando, al giorno della parusia,
                risusciterà l’uman genere e metterà i suoi fedeli a parte della vita
                gloriosa.</p>
                <p>La preghiera d’introduzione all’anafora eucaristica, supplica il
                Signore perché la virtù espiatoria del sacrificio eucaristico ci
                purifichi dalla colpa, e la sua efficacia propiziatrice ci concilii i
                suoi favori.</p>
                <p>L’antifona per la Comunione, diversamente dall’uso quaresimale, è
                tolta dal testo evangelico precedentemente letto, e deriva dalla
                liturgia ambrosiana, che nella raccolta dei suoi canti accusa una certa
                arcaicità rispetto alla Romana. Il <em>videns Dominus</em> colla melodia
                sillabica nell’Antifonario Gregoriano è d’un effetto maraviglioso,
                sopratutto per lo slancio del <em>Lazare, veni foras</em>, nel quale
                l’artista ha voluto esprimere tutta la potenza dell’affetto di Gesù
                verso l’amico.</p>
                <p>Nella colletta per l’Eucaristia, o il ringraziamento, noi
                supplichiamo il Signore che la partecipazione alla sacra Mensa ci valga
                il perdono delle proprie colpe, e ci sia di difesa contro ogni
                avversità. Nelle sue collette eucaristiche la Chiesa pone sempre in
                rilievo ora l’uno, ora l’altro dei frutti del divin Sacramento.
                L’Eucaristia, infatti, per noi è tutto, è Gesù; e Gesù non soltanto è la
                nostra pace e propiziazione per le passate colpe, ma è l’antidoto per
                l’immortalità che preserva l’anima dalla corruzione della tentazione ed
                inocula nel corpo i germi della resurrezione.</p>
                <p>Nella colletta di benedizione prima di congedare l’adunanza, il
                celebrante ricorda a Dio che se, conscii della nostra debolezza,
                riponiamo in lui ogni speranza di salvezza, faccia Egli colla sua grazia
                che abbiamo sempre motivo di rallegrarci della sua dolce
                condiscendenza.</p>
                <p>Questo appunto Dio desidera; Egli odia il superbo che si vanta di
                poter fare a meno del Signore, e se lo atterra, lo fa perché senta che
                senza Dio non si può stare. Quando invece un’anima è umile, riconosce e
                confessa che ha assoluto bisogno del Signore, questi si abbassa sino al
                suo nulla, le porge la mano per aiuto e la solleva sino all’alto dei
                cieli.</p>
                <p>La resurrezione di Lazzaro simboleggia altresì il sacramento della
                Penitenza. Solo Gesù ha la virtù di convertire i cuori, ma egli poi
                affida agli Apostoli e ai sacerdoti il compito di sciogliere Lazzaro
                dalle bende e dal sudario sepolcrale, perché possa ormai camminare
                speditamente nella via dei divini precetti.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 142-146.</p>
    </footer>
</body>
</html>
