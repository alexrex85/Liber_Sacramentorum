<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Passione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="venerdì-dopo-la-domenica-di-passione">VENERDÌ DOPO LA DOMENICA
                DI PASSIONE</h3>
                <p><strong>Colletta ai Santi Giovanni e Paolo.</strong></p>
                <p><strong>Stazione a Santo Stefano sul colle Celio.</strong></p>
                <p>La basilica dei martiri Giovanni e Paolo eretta da Bizante e da
                Pammachio nella casa stessa dove i due titolari subirono la morte per la
                Fede, è già nota ai lettori. Quella di Santo Stefano che si eleva lì
                presso e che venne detta <em>in Coelio monte</em> a distinguerla dalle
                numerose basiliche dedicate a santo Stefano nel centro della città, fu
                condotta a termine da Giovanni I, che l’adornò pure di mosaici. Verso il
                640, quando <em>Nomentum</em> devastato dai Langobardi ebbe perduta
                qualsiasi speranza d’un pacifico riassetto della sua vita cittadina,
                papa Teodoro trasferì di là a Santo Stefano sul Celio i corpi dei due
                martiri locali Primo e Feliciano, in cui onore decorò un piccolo
                oratorio, di cui ancora adesso è superstite l’abside musiva. Furono
                questi i primi Martiri che dai cimiteri suburbani – la legge che vietava
                la tumulazione dei cadaveri nel recinto della città fu generalmente
                osservata sotto l’impero – fecero il loro trionfale ingresso in Roma
                cristiana.</p>
                <hr />
                <p>L’introito è tratto dal salmo 30 ed esprime, al solito, le ansie
                dell’anima di Gesù all’avvicinarsi della passione: «Signore, pietà, ché
                sono in ambascia – carico dei peccati di tutta l’umanità; oggetto
                d’irreconciliabile odio da parte dei miei avversari e dei peccatori,
                segno ed oggetto di maledizione da parte della giustizia e santità di
                Dio –, liberami dai nemici; deh! che non rimanga confuso, giacché te
                invoco, a te ricorro». – La preghiera di Gesù conseguì il suo effetto,
                giacché l’Eterno Padre trasse Lui e l’umanità dai lacci di morte nel
                giorno della resurrezione, quando l’esuberante pienezza della vita
                gloriosa del Cristo si trasfuse altresì nel suo corpo mistico, in modo
                che la resurrezione spirituale delle anime fosse il principio della
                futura loro vita di gloria. È in questo senso che l’Apostolo dice che
                Cristo <em>mortuus est propter delicta nostra, resurrexit propter
                iustificationem nostram</em>, in quanto cioè la gloria della
                resurrezione del capo si trasfonde nelle membra mediante la grazia che
                rimette la colpa e merita l’eterno premio.</p>
                <p>Nella colletta supplichiamo il Signore che c’infonda nel cuore lo
                spirito di contrizione, onde espiando i peccati durante la vita presente
                per mezzo della penitenza, possiamo scampare all’eterna pena. L’annunzio
                della penitenza formava parte integrante della predicazione evangelica.
                <em>Poenitentiam agite et credite Evangelio.</em> Questo spirito di
                penitenza che prepara le vie alla grazia e alla riconciliazione
                dell’anima con Dio, è tuttavia un dono speciale del Signore che bisogna
                assiduamente domandare nella preghiera. Canta infatti la Chiesa in uno
                dei più belli inni quaresimali:</p>
                <blockquote>
                <p><em>Dans tempus acceptabile,<br />
                Et poenitens cor tribue;<br />
                Convertat ut benignitas<br />
                Quos longa suffert pietas.</em></p>
                </blockquote>
                <p>Geremia è il tipo di Gesù perseguitato dalla Sinagoga, e perciò la
                Chiesa nei divini uffici di quest’ultima quindicina di quaresima pone
                sul labbro del Redentore gli accenti di crudele ambascia, di desolazione
                e di speranza che già espresse il Profeta delle lamentazioni. Oggi la
                lettura è tolta dal capo XVII (13-18) ove si descrive il Giusto posto
                quasi a contradittorio cogli avversari. Geremia non ha mai riposta la
                sua speranza nel conforto umano: <em>diem hominis non desideravi</em>.
                Parole sublimi colle quali una grande anima – il beato Niccolò da
                Prussia O.S.B. – in punto di morte rivelò tutto se stesso. Egli sa che
                tutto quello che è terra, viene trasportato col vento, o per ripetere la
                sua forte immagine, è come una scrittura eseguita sulla sabbia. Solo Dio
                è sufficiente all’anima. Purché Dio non sia contro di noi, che c’importa
                dei giudizi di tutto il mondo?</p>
                <p>Il graduale (salmo 34) descrive la doppiezza e la malignità dei
                nemici del Giusto: «Non parlano già di pace i miei nemici, e vanno anzi
                macchinando frodi contro i miti; tu lo vedi, o Iahvè! deh, non tacere,
                né mi abbandona loro». Il Sanhedrin non potendo impadronirsi di Gesù per
                via del popolo che lo aveva caro, ricorre al tradimento di Giuda,
                suborna dei falsi testimoni, accusa d’empietà il Santo dei Santi, nel
                processo intentato poi contro il Salvatore viola ogni formalità legale,
                e sotto colore di zelo per l’onore di Dio e i diritti di Cesare,
                condanna alla morte un innocente, anzi il Creatore. Quel processo fu
                tutta una frode imbastita contro la verità; Dio la vide, ma non tacque.
                Quanto più i Giudei s’argomentano di coprir di fango la santità di Gesù,
                altrettanto questa rifulge per confessione di quegli stessi che furono
                coinvolti nel deicidio. Egli quindi fece proclamare l’innocenza del
                Sangue di Gesù da Giuda, da Erode, da Pilato, dal Centurione, dalla
                natura stessa che tutta tremò dalle fondamenta alla morte del
                Signore.</p>
                <p>La lezione evangelica (Giov. XI, 47-54) ci descrive il convegno del
                Sanhedrin per decidere definitivamente la perdita di Gesù. Caifa parla
                da arrogante e dà agli altri dell’imbecille: <em>Vos nescitis quidquam,
                nec cogitatis</em>. Egli, tuttavia, la dice giusta e profetizza, non pei
                meriti suoi, ma perché allora era in carica di sommo Pontefice, e Dio
                non viene mai meno con le grazie di stato. Chiunque è superiore, sia pur
                Caifa, parla a nome di Dio. Gesù quindi deve morire per tutta l’umanità;
                lo ha detto Caifa, e Caifa è stato mosso a parlare così dallo Spirito
                Santo, contro le intenzioni stesse dell’astuto pontefice. Muore Gesù
                onde riunire tutti i figli di Dio allora raminghi pel mondo in un’unica
                famiglia, che non sia più né giudea, né greca, né gentile, ma cattolica,
                l’<em>Ecclesia Sancta Dei</em>. Stefano, il titolare dell’odierna
                stazione, raccoglie animosamente questo voto supremo del Maestro e lo
                annunzia alle sinagoghe degli Ellenisti di Gerusalemme. Il santo Diacono
                soccombe vittima dell’intransigenza nazionale Israelitica, ma il frutto
                dell’ultima sua preghiera sarà la conversione di Paolo, l’apostolo della
                cattolicità del Cristianesimo al di là dei confini di Palestina.</p>
                <p>Gesù dunque è morto non per i soli Ebrei, ma per raccogliere in
                un’unica famiglia i figli di Dio dispersi per il globo. Non riguardiamo
                dunque troppo i confini geografici e le nazionalità politiche: Dio conta
                i suoi nei più remoti angoli della terra, e la sua grazia ci affratella
                tutti. Anche quelli che oggi dissentono da noi, domani possono
                convertirsi e rientrare in seno alla Chiesa. Guardiamoci pertanto dalle
                ostili prevenzioni e dal disprezzare alcuno, dal disperare della
                conversione altrui, per perversi che siano. Tutti i cuori sono in mano
                di Dio, e a chi viene da lontano bisogna far lieta accoglienza,
                ricordandoci che noi pure venimmo di lontano, noi pure siamo dei
                <em>convertiti</em>.</p>
                <p>Il verso per l’oblazione deriva dal salmo 118: «Sii benedetto, o
                Iahvè, perché mi apprendi la via della tua santità – per mezzo del
                Vangelo, dei Sacramenti che ci partecipano appunto questa divina
                santità. – Non m’abbandonare ai superbi calunniatori; fa che io, pur
                esposto alle tentazioni che provano e purificano la mia fede, non
                soccomba ad esse e ceda; io darò risposta a coloro che mi dispregiano,
                non starò muto alle loro accuse, ma li convincerò di menzogna e
                d’empietà, dimostrando colla predicazione e colle buone opere da quale
                parte stia la verità». – Questa è per l’appunto la condotta della Chiesa
                fatta bersaglio agli odi e alle calunnie degli Infedeli, degli Ebrei e
                anche di tanti eretici, i quali pervertendo il Vangelo di Cristo, ne
                predicano un altro che non è quello del Regno, confidato da Gesù agli
                Apostoli e sopratutto a Pietro; sarà il Vangelo di Marcione, d’Ario, di
                Lutero, d’Enrico VIII, di Marx, ma non è quello commesso agli Apostoli.
                A tutti questi predicatori io rivolgo con Tertulliano un’unica domanda:
                <em>Qui estis vos?</em> La mia fede è quella che è stata custodita da
                una tradizione ecclesiastica non interrotta mai, garantita da una serie
                dì maestri infallibili che fa capo a Pietro. A questi Gesù commise la
                predicazione del suo Vangelo. Voi ora che dopo due, quattro, quindici,
                diciannove secoli saltate fuori a predicare un sedicente vangelo
                cristiano, chi siete? Chi vi ha mandato? Chi vi autorizza dopo tanto
                tempo ad usurparvi un officio ormai prescritto in favore della Chiesa
                Cattolica, quello di custodire ed interpretare le sante Scritture?</p>
                <p>Nella colletta d’introduzione all’anafora consecratoria, noi
                supplichiamo il Signore che la sua grazia ci renda degni di compiere
                all’altare il sacro ministero sacerdotale, onde poi consumare
                nell’eternità colla visione beatifica quel possesso eucaristico di Dio
                cui c’inizia qui la liturgia del tempo. Questo ministero dell’altare di
                cui parla oggi la colletta, si compie in certo modo anche dai laici,
                perché anche loro, <em>regale sacerdotium</em>, come li chiama san
                Pietro, insieme col sacerdote e per le sue mani offrono il Sacrificio al
                Signore, e ne partecipano veramente per mezzo della sacra Comunione.</p>
                <p>Il verso per la Comunione è tratto dal salmo 26. È il Cristo che
                supplica di non esser consegnato definitivamente in balia dei suoi
                avversari, e senza speranza di rivincita. Ciò Gesù lo dice
                principalmente per noi, cui era assolutamente necessaria la sua santa
                resurrezione. «Sono sorti contro di me testimoni menzogneri – quelli
                subornati dal Sanhedrin – e l’iniquo ha pronunciato già calunnia in
                proprio favore» – cioè a conferma del proprio asserto, o meglio a
                propria salvezza, giacché noi tutti che crocifiggemmo il Cristo coi
                nostri peccati, lo crocifiggemmo perché il Sangue suo prezioso lavasse
                il nostro delitto.</p>
                <p>Nella colletta dopo la sacra Comunione supplichiamo Dio che non ci
                venga mai meno – per la nostra accidia o per la dissipazione –
                l’efficacia del Sacramento cui abbiamo partecipato, perché allontani
                quanto potrebbe nuocere all’anima. Dopo la Comunione, bisogna continuare
                a vivere dello spirito eucaristico, in modo da prolungare questa
                Comunione spirituale dell’anima intimamente stretta a Gesù durante tutta
                la vita. E appunto questo che desidera la Chiesa quando ci fa impetrare
                la grazia <em>ut in gratiarum semper actione maneamus</em>. Perseverare
                nell’Eucaristia, significa appunto conformarsi, trasfigurarsi in essa,
                divenire l’ostia di Gesù, come Egli è divenuto ostia per noi.</p>
                <p>La benedizione prima di licenziare il popolo, è quella stessa del
                mercoledì dopo la terza domenica di quaresima.</p>
                <p>La questione che s’agitò a Gerusalemme all’indomani della morte del
                divin Maestro, fu precisamente quella del carattere del Cristianesimo,
                se cioè doveva rappresentare un movimento spiritualistico in seno alla
                Sinagoga, come erano gli Esseni, i Farisei, o se invece doveva essere
                una nuova religione trascendente gli antichi culti nazionali. San Pietro
                la risolve per primo in occasione del battesimo di Cornelio, ma quello
                che più particolarmente tra i Giudei stessi portò la questione fuori
                dell’ambiente apostolico, fa Stefano, che volle interessarne gli
                Ellenisti, che abituati a convivere tra i Gentili nella Diaspora,
                manifestavano idee meno grette in fatto di religione. Anch’essi però
                condividevano molti dei pregiudizi del Sinedrio e si scandalizzarono
                perciò di questo che sembrava loro un intollerabile liberalismo da parte
                dell’adepto al partito del Galileo. Stefano tuttavia imperterrito
                innanzi al concilio, a conferma della tesi universalistica dichiara di
                contemplare Gesù assiso sul trono stesso della maestà divina. Disse, e
                imporporato del sangue del suo martirio, chiuse gli occhi alla luce del
                mondo per riaprirli agli splendori dell’eternità.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 169-173.</p>
    </footer>
</body>
</html>
