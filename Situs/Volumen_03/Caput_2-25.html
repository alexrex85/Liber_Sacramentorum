<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="mercoledì-dopo-la-iii-domenica-di-quaresima">MERCOLEDÌ DOPO LA
                III DOMENICA DI QUARESIMA</h3>
                <p><strong>Colletta al titolo di Balbina.</strong></p>
                <p><strong>Stazione a S. Sisto.</strong></p>
                <p>Conosciamo già la chiesa Balbiniana sul piccolo Aventino; quella di
                San Sisto è a poca distanza di là, sulla via Appia, e prima che dal
                cimitero di Callisto vi fosse trasportato il corpo del martire Sisto II,
                era conosciuta col nome di titolo di Tigride, che era quello della
                fondatrice. Vi era annesso un monastero di vergini, che poi Onorio III
                cedé a san Domenico.</p>
                <p>In antico, oggi cominciava lo scrutinio dei catecumeni che volevano
                essere ammessi al battesimo la vigilia di Pasqua; la messa quindi ha un
                carattere spiccatamente didascalico, specialmente nelle lezioni.</p>
                <hr />
                <p>La colletta si rivolge al Signore perché, integrando il digiuno
                corporale coll’interiore purificazione dello spirito che si tiene
                lontano da ogni colpa, più sicuramente possiamo sperare d’impetrare il
                perdono. – Giova tener sempre presente il carattere penitenziale che
                assumeva decisamente la quaresima per gli antichi che si preparavano al
                battesimo. Il più delle volte si trattava di adulti, di convertiti, e
                quindi per loro la sacra quarantena era il tempo per eccellenza per far
                penitenza, detestare le colpe e prepararsi al lavacro rigeneratore
                <em>in remissionem peccatorum</em>.</p>
                <p>La lezione dell’Esodo colla solenne promulgazione del Decalogo (XX,
                12-24) è rivolta sopra tutto ai catecumeni.</p>
                <p>Il Nuovo Testamento suppone l’Antico di cui è la continuazione, e la
                Legge Evangelica dell’amore non è che l’integrazione e l’ultima
                perfezione data dal Verbo umanato alla Thora mosaica. La catechesi
                cristiana comincia quindi col Decalogo, e termina coll’ultimo sermone
                pronunciato da Gesù alla Cena.</p>
                <p>Giova notare che l’ordine primitivo delle letture nei giorni degli
                scrutinii battesimali è stato alquanto turbato; i documenti romani del
                secolo VIII prescrivono oggi la lezione d’Ezechiele (XXXVI, <em>Effundam
                super vos aquam</em>) che nell’odierno Messale si legge invece mercoledì
                prossimo, quando seguiva il secondo scrutinio. L’odierno Vangelo, invece
                d’esser quello del XV capo di Matteo assegnato oggi nel Messale piano,
                era la pericope <em>Confiteor tibi, Pater</em> (Matth. XI) ora riservata
                alla festa di san Mattia. Probabilmente questi brani di ricambio per gli
                scrutinii non avevano una sede fissa, appunto come i giorni assegnati
                agli scrutinii stessi, che da tre nel VII secolo divennero sette.</p>
                <p>Il graduale deriva dal salmo 6: «Abbi, Iahvè, pietà di me, ché sono
                infermo. Le mie ossa dolgono e il mio spirito è in angustia». Ecco
                quello che san Paolo chiama <em>stipendium peccati</em>, le conseguenze
                della colpa: l’afflizione e la morte.</p>
                <p>La lezione evangelica (Matth. XV, 1-20) richiama la lettura
                precedente dell’Esodo. Alle futili questioni dei Farisei circa
                l’osservanza delle tradizioni del Sanhedrin, Gesù risponde accusandoli
                d’aver pervertito colle loro usanze il Decalogo, e cita il caso dei
                figli che in grazia della tradizione talmudica, tutta a profitto
                degl’interessati ministri del Santuario, lasciavano perir di fame i
                genitori. La santità dei Farisei era tutta rituale ed esteriore, mentre
                Gesù Cristo insiste sul valore spirituale ed etico che deve avere in noi
                il culto di Dio. Non è detto per questo che i riti esterni siano da
                trascurarsi: è necessario che tutto il composto umano, l’anima cioè e il
                corpo, adorino e servano Dio secondo la propria natura, ma la parte
                principale spetta evidentemente all’anima, chiamata com’è ad adorare il
                Padre <em>in spiritu et veritate</em>. Il corpo deve servire
                semplicemente di strumento e d’aiuto.</p>
                <p>L’antifona <em>ad offerendum</em> è tolta dal salmo 108: «Signore,
                pel tuo stesso nome opera meco giusta la tua misericordia, giacché la
                tua benignità è soave». Ecco il motivo ultimo e decisivo dell’amore, che
                Dio nutre per l’uomo. Non sono i meriti nostri, né l’amabilità che lo
                spingono ad amarci, ma Egli ama gratuitamente, ama perché è amore, ed
                amando crea in noi le virtù corrispondenti al suo amore: ci fa buoni:
                <em>imagini bonitatis suae conformes</em>.</p>
                <p>Nella colletta sulle oblate supplichiamo il Signore ad accogliere il
                sacrificio e le preci nostre, perché la sua grazia ci scampi da ogni
                pericolo. – È a rilevarsi quest’ultima frase che può mettersi in
                relazione colla storia di Sisto II e dei suoi sei diaconi, i quali
                sorpresi appunto nel prossimo cimitero Callistiano mentre celebravano la
                Sinassi eucaristica, decollati sul sacro altare, al sacrificio del
                Cristo congiunsero il loro.</p>
                <p>Le vie della vita di cui canta l’antifona per la Comunione (salmo 15)
                sono quelle della croce, del sepolcro e della discesa al limbo, che
                appunto condussero Gesù alla gloria della resurrezione. Dio vuol provare
                l’anima nel crogiuolo del dolore, prima che le si sveli nei fulgori
                della gloria.</p>
                <p>La colletta eucaristica esprime il voto che il celeste banchetto
                santifichi il popolo fedele, gl’impetri il perdono dei suoi errori e lo
                disponga a meritare quanto Dio ha promesso.</p>
                <p>Nella benedizione finale sul popolo il sacerdote – quasi
                impressionato ancora dalla cruenta tragedia dì Sisto II e dei suoi
                diaconi trucidati non molto discosto di là – insiste nell’implorare dal
                Signore la sua protezione, perché liberi da ogni pericolo e col cuore
                sgombro da trepidazione, possiamo attendere al suo divino servigio.</p>
                <p>Il rispetto e la venerazione per l’autorità paterna che è la prima di
                tutte le autorità naturali, è la condizione essenziale e la base d’ogni
                ordinamento sociale. Il bambino – ed in molte cose l’umanità è sempre
                bambina – prima d’intendere, ha bisogno di credere all’autorità di colui
                che insegna e dirige. Senza questa docilità, è impossibile ogni
                educazione e progresso. Se la moderna società comincia a sentire tutto
                l’orrore dello stato d’anarchia in cui si dibatte, deve però ricercarne
                la prima origine nell’aver demolite le basi dell’ordine sociale,
                sostituendo al Decalogo il Codice dell’egoismo e della statolatria.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 105-108.</p>
    </footer>
</body>
</html>
