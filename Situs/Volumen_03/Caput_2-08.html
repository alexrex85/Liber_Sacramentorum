<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="prima-domenica-di-quaresima">PRIMA DOMENICA DI QUARESIMA</h3>
            <p><strong>Stazione al Laterano.</strong></p>
            <p>In alcune ricorrenze più solenni dell’anno, la liturgia romana
            celebra la stazione nella basilica dell’antica casa di Fausta,
            appartenuta già sotto Nerone ai Laterani. Costantino l’avea donata a
            papa Melchiade, ed il palazzo da allora a tutto il medio evo divenne la
            residenza abituale dei Papi, l’<em>episcopium</em> o il patriarchio
            Lateranense. San Pietro è l’antica cattedrale liturgica dei Romani
            Pontefici, i quali vi si recano ad officiare in tutte le grandi
            solennità del ciclo; però la sede abituale, la residenza normale dei
            Papi è in Laterano, cosi che la sua basilica del Salvatore ha potuto
            rivendicare a sé il titolo di madre e capo di tutte le chiese dell’Urbe
            e dell’Orbe.</p>
            <p>È quindi conveniente che il sacrificio auspicale del sacro periodo
            quaresimale, venga oggi immolato in Laterano, nell’aurea basilica sacra
            al Salvatore, la quale solo più tardi giusta l’uso invalso, fu
            denominata da san Giovanni. Propriamente, ai due Giovanni, cioè al
            Battista e all’Evangelista, non sarebbero dedicati che due piccoli
            oratori, eretti presso il battistero da papa Ilaro, siccome monumento
            votivo del suo fortunato scampo dalle violenze di quel conciliabolo, che
            la storia ha poi chiamato il latrocinio efesino.</p>
            <p>Sotto l’altare maggiore del Laterano e negli attigui oratori di san
            Venanzio, di san Lorenzo ecc., si conservano molte preziose Reliquie di
            Martiri, cosi che l’antica cappella papale del Patriarchio ancor oggi si
            appella <em>Sancta Sanctorum</em>. Nel medio evo, all’ufficiatura notte
            e giorno della basilica Lateranense, erano addetti non meno di quattro
            monasteri con un numeroso coro di cantori.</p>
            <p>Quest’oggi, non essendo digiuno, non v’è neppure la colletta che
            precede la processione stazionale, rito di carattere spiccatamente
            penitenziale, e poco conciliabile quindi colla solennità domenicale.</p>
            <hr />
            <p>Nell’odierna messa, gli onori della festa sono tutti pel salmo 90,
            quello citato appunto al Cristo dal Satana tentatore. Noi lo ripeteremo
            all’introito, al graduale, all’offertorio e al <em>communio</em>, quasi
            in atto di protesta e di riparazione per la suggestione temeraria.
            D’altra parte, il salmo 90 esprime cosi bene i sentimenti dell’anima che
            ritorna a Dio per la penitenza ed in lui ripone ogni sua fiducia, che la
            Chiesa ne ha fatto come il carme quaresimale per eccellenza.</p>
            <p>Incomincia l’introito coll’esprimere le magnifiche promesse che fa
            Iddio ad un’anima che a lui ricorre: «Egli m’invocherà ed io lo
            ascolterò; io lo scamperò dai pericoli e l’esalterò; gli darò lunghi
            anni di vita».</p>
            <p>La colletta è la seguente: «O Dio che annualmente purifichi la tua
            Chiesa mediante l’astinenza quaresimale; fa si che la tua famiglia renda
            fruttuose, mediante le buone opere, quelle grazie che si studia
            d’impetrare colla sottrazione dei cibi».</p>
            <p>I Santi Padri, e san Leone I particolarmente, insistono nel rilevare
            che specialmente la quaresima è il tempo a Dio accetto, come ben spiega
            l’Apostolo nella seguente lezione (II Cor. VI, 1-10), tempo di
            misericordia, in cui, insieme coi catecumeni e penitenti, tutti i fedeli
            sono invitati a mutar vita. Nell’antichità, infatti, la quaresima aveva
            come il senso d’un gran corso d’Esercizi Spirituali annui per tutta la
            Cristianità. Perciò il brano di san Paolo che ora si legge, contiene
            come un vasto piano di riforma interiore, che vuol essere ben meditato,
            specialmente dal clero, cui a preferenza è diretto. L’Apostolo descrive
            in se medesimo il doppio significato della professione cristiana,
            significato negativo, cioè povertà, calunnie, persecuzioni,
            mortificazione del corpo e dello spirito; significato positivo, che però
            è il risultato delle condizioni ora accennate, ricchezze interiori,
            larghezze verso i bisognosi, gioia dello spirito, edificazione dei
            prossimi, possesso d’ogni cosa in Dio.</p>
            <p>Il responsorio graduale preannunzia in onore di Gesù quel medesimo
            ossequio che tutti gli Angeli debbono al <em>Caput hominum et
            Angelorum</em>, e da cui poi nel Vangelo il Satana trarrà appunto motivo
            per tentarlo. «A tuo riguardo Dio comandò agli Angeli suoi di custodire
            dappertutto i tuoi passi. Essi ti leveranno sulle palme, perché il tuo
            piede non inciampi». Questo verso si riferisce al Cristo nella sua
            umanità santissima e nel suo mistico corpo. Il servigio degli Angeli a
            Gesù nell’umanità sua, è un servigio di doverosa adorazione, non di
            bisogno che il Redentore potesse avere dell’aiuto degli spiriti
            angelici. La custodia poi della Chiesa e dei fedeli commessa ai santi
            Angeli, da parte di Gesù è un atto di vera degnazione, ammettendo quei
            beati spiriti alla gloria di cooperare con lui alla salvezza degli
            uomini. Da parte poi degli Angeli, questa tutela, oltre ad essere un
            doveroso servigio che rendono al Salvatore nel suo mistico corpo, è un
            ufficio che loro massimamente compete, in quanto riflettono cosi sopra
            le creature di grado alquanto inferiore al loro, quella luce e quella
            grazia che essi attingono alle sorgenti divine. Cosi appunto dal centro
            d’un circolo, nulla arriva alla circonferenza, se non per mezzo dei
            raggi.</p>
            <p>Da parte nostra poi, il ministero e la custodia dei santi Angeli
            corrisponde a un vero bisogno, e l’aiuto è affatto proporzionato alla
            necessità. Dovendo infatti sostenere la lotta contro i demoni,
            <em>spiritualia nequitiae in coelestibus</em>, come li chiama san Paolo,
            è necessario che altre creature spirituali buone e più potenti vengano
            in nostro aiuto e siano pari anzi superiori ai nostri terribili
            avversari. Di più, i predestinati, giusta il sentimento dei Santi Padri,
            debbono riempire i vuoti lasciati nelle falangi angeliche dalla
            defezione di Lucifero e dei suoi seguaci. È quindi conveniente che gli
            Angeli buoni cooperino con Gesù Cristo a reintegrare le loro
            schiere.</p>
            <p>Il salmo tratto, neppure a dirlo, oggi è il 90: «Dimorando nel riparo
            dell’Altissimo ed albergando all’ombra del Potente, dico a Iahvè, mio
            refugio, mia fortezza, al quale m’affido. Poiché egli ti salverà dal
            laccio, dalla tagliuola, e dalla fossa del precipizio; sotto i suoi
            vanni ti ricetterà, sotto le ali sue ti rifugerai. Scudo è la verità
            sua, né temerai all’incubo della notte. Né la freccia volante di giorno,
            né la peste che vagola al buio, né il maligno desolante in sul meriggio.
            Al fianco tuo ne cadranno mille, e diecimila alla tua destra, eppure a
            te non s’avvicineranno. Perché a tuo riguardo comanda ai suoi angeli di
            custodirti in tutte le tue vie. Essi ti leveranno sulle palme, ché il
            tuo piede non inciampi nei sassi; sul rettile e sulla vipera tu
            camminerai, calpesterai il lioncello e il drago. Poiché egli è congiunto
            a me, io lo salverò; lo proteggo perché confessa il nome mio. Egli
            m’invochi ed io gli risponderò; con lui sarò nella tribolazione; lo
            salverò, lo glorificherò; di lunga copia di giorni lo sazierò, e a lui
            rivelerò il mio Salvatore». È da notarsi, che originariamente il
            graduale e il tratto non solo avevano due posti distinti, cioè dopo la
            prima e la seconda lezione scritturale, ma anche come genere di salmodia
            melodica differivano completamente. L’odierno tratto è uno dei pochi
            esempi superstiti dell’estensione che aveva prima questo canto, il quale
            constava ordinariamente d’un intero salmo.</p>
            <p>La lezione evangelica (Matth. IV, 1-11) descrive le tentazioni di
            Gesù nel deserto, quando il Satana, insospettito dalla sua vita
            mirabile, e volendo accertarsi se era lui il promesso Messia, gli
            suggerì dapprima di provare il suo carattere messianico col trasformare
            le pietre in pane, indi col precipitarsi in basso dalla cuspide del
            tempio, e finalmente coll’adorarlo, siccome signore del mondo.</p>
            <p>Gesù non lo degnò d’una risposta diretta, riflettendo tuttavia alla
            prima suggestione, che l’uomo non vive solo di pane, ma della parola
            divina, e che quindi il prodigio richiesto era superfluo. Quanto al
            secondo miracolo, esso sarebbe stato un tentare Dio, presumendo di
            costringervelo per un puro capriccio del demonio; quanto poi alla terza
            tentazione, Gesù non tollerò più oltre tanta audacia, ma scacciò da sé
            il Satana, dicendo che solo Dio conviene adorare e servire.</p>
            <p>I Santi Padri, e san Gregorio specialmente, in una celebre omilia
            recitata quest’oggi al popolo in Laterano, ricercano, come mai Gesù
            volle assoggettarsi ad essere tentato dal Satana; ed osservano, che egli
            cosi fece per partecipare all’infermità della nostra natura, per
            umiliare e vincere il tentatore anche per noi, e per meritarci la grazia
            di superare le nostre tentazioni per i meriti della vittoria sua. Di
            più, Gesù lo fece per dimostrarci che non è già male l’esser tentato, ma
            il cedere al tentatore. Le tentazioni di Gesù inoltre, furono tutte
            esteriori, giacché la sua umanità santissima non poteva affatto
            compiacersene, e meno ancora acconsentirvi.</p>
            <p>I fedeli debbono professare una special devozione a questo mistero di
            Gesù tentato nel deserto, giacché non v’ha nulla di più profondo del
            modo col quale la divina Provvidenza fa rientrare nel piano della nostra
            santificazione anche le ostilità del demonio, facendo della tentazione
            un crogiuolo di purificazione, ed un’occasione di maggior grazia e
            profitto nelle vie dello spirito.</p>
            <p>L’antifona del salmo offertoriale è la seguente: «Iddio ti ricetterà
            sotto i suoi vanni; sotto le sue ali ti ricetterai; egida è la sua
            verità».</p>
            <p>Oggi s’inaugura la quaresima; onde la Chiesa la consacra per mezzo di
            quel Sacrificio perfetto e definitivo, il quale accentra in sé e
            santifica ogni altro atto cultuale reso a Dio in tutto il corso dei
            secoli, giusta il pensiero dell’Apostolo: <em>Una enim oblatione
            consummavit in sempiternum sanctificatos</em> (Hebr. X, 14). Ecco la
            splendida colletta sulle oblate: «T’immoliamo, o Signore, questo solenne
            sacrificio inaugurale della quaresima, supplicandoti perché colla
            parsimonia del cibo materiale, ci raffreniamo ancora dagli affetti
            peccaminosi».</p>
            <p>Sebbene i fedeli digiunino già da cinque giorni, tuttavia la liturgia
            celebra soltanto oggi il principio di quaresima. Infatti, sino a questa
            domenica non si è mutato nulla né nell’Ufficio Divino, né nella Messa.
            Le due stazioni delle ferie IV e VI, sono un ricordo del primitivo
            digiuno settimanale il mercoledì ed il venerdì, di cui si parla la prima
            volta nella Didachè, quando li contrappone al <em>ieiuno bis in
            sabbato</em> dei Farisei, che dedicavano all’astinenza il lunedì e il
            giovedì. Le messe poi del giovedì e sabato di quinquagesima,
            rappresentano un’aggiunta posteriore, dei tempi di Gregorio II. S.
            Gregorio Magno è esplicito su questo punto, quando nell’omilia XVI in
            Evang. attesta, che la quaresima romana in realtà comprendeva allora
            solo trentasei giorni di digiuno.</p>
            <p>La secreta ricordata più sopra, si ritrova già nel Gelasiano. È da
            notarsi la frase: <em>sollemne sacrificio – sollemniter immolamus</em>.
            Infatti, il vero carattere delle messe descritte nei Sacramentari è
            regolarmente quello stazionale delle sinassi pubbliche e solenni, cui
            prendeva parte col clero tutta la comunità dei fedeli. Nelle messe
            private <em>cotidianae</em>, come talora le chiamavano, d’indole quasi
            votiva, adoperavasi probabilmente un formulario più semplice.</p>
            <p>L’antifona <em>ad Communionem</em> è identica all’offertorio.</p>
            <p>Ecco il testo della <em>Eucharistia</em> o ringraziamento dopo la
            sacra Comunione: «La sacra offerta del tuo Sacramento, o Signore, ci
            ravvivi; e purificandoci dalle antiche colpe, c’inizi alla
            partecipazione del mistero d’eterna salvezza».</p>
            <p>In questa colletta s’insinua il concetto, comunissimo nelle antiche
            liturgie, che la quaresima, in quanto inizia già il dramma pasquale, è
            un periodo di rinnovamento interiore, ad imagine del Cristo risorto. Il
            Sacramentario Gelasiano in questi primi giorni ritorna più volte su
            questo concetto. Valgano alcuni esempi: <em>Sacrificium, Domine,
            observantiae paschalis exerimus…</em> (Fer. VI in quinq.); <em>Aufer a
            nobis… ut ad Sancta Sanctorum</em> (= la Pasqua) <em>… mereamur…
            introire</em> (a quinquag. ad quadrag.); <em>ieiuniis paschalibus
            convenienter aptari</em> (Fer. VI in quinquag.); <em>Paschalibus
            actionibus inhaerentes</em> (Fer. VII in quinquag.).</p>
            <p>Manca nell’odierno Messale del Tridentino così il prefazio proprio di
            questa prima domenica, che la colletta sopra il popolo prima di
            congedarlo di chiesa. Questa si ritrova però tanto nel Gelasiano, – il
            Leoniano è mutilo da principio – che nel Gregoriano. Eccola: «Ti
            supplichiamo, o Signore, perché discenda copiosa la tua benedizione sul
            tuo popolo; la quale c’infonda consolazione, rafforzi la santa fede,
            renda saldi nella virtù coloro che da te sono stati riscattati».</p>
            <p>La famiglia cristiana non potrebbe iniziare il digiuno pasquale con
            più lieti auspici. Gesù la precede al deserto dell’espiazione; segue
            l’Apostolo, il quale con uno dei più sublimi squarci del suo
            epistolario, ai digiuni, alle persecuzioni, alle sofferenze corporali,
            contrappone i doni esuberanti dello Spirito Santo, la longanimità, la
            soavità, il gaudio di patire per amore di Dio, la gioia di giovare al
            prossimo, cooperando col Cristo nel sublime ministero della redenzione
            del mondo.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 53-58.</p>
    </footer>
</body>
</html>
