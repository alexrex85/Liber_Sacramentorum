<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="sabato-dopo-le-ceneri">SABATO DOPO LE CENERI</h3>
            <p><strong>Colletta a San Lorenzo in Lucina.</strong></p>
            <p><strong>Stazione a San Trifone.</strong></p>
            <p>San Lorenzo in Lucina sorge sulla via Lata, nel Campo Marzio e deve
            forse le sue origini ad una matrona a nome Lucina, che sostiene una gran
            parte negli atti di san Marcello papa e di san Sebastiano, e che
            verisimilmente nel IV secolo dové lasciare la Chiesa erede delle sue
            vaste facoltà. Per ordine gerarchico, il titolo di Lucina ancor oggi è
            il primo tra i titoli presbiterali, e nell’ampia basilica consacrata da
            papa Celestino III nel 1196, insieme con molte reliquie di antichi
            Martiri, si conserva gran parte della crate ferrea su cui fu cremato san
            Lorenzo.</p>
            <p>Il titolo di San Trifone poi, è d’origine medievale, e sembra che sia
            stato eretto e rifatto nel secolo X dai famosi Crescenzi che lì presso
            avevano il loro fortilizio. Sotto l’altare erano conservati i corpi dei
            Martiri Trifone, Respicio e Ninfa, dei quali perciò si celebra la
            commemorazione natalizia il 10 novembre; ma al tempo di Clemente VIII,
            essendo l’edificio prossimo a rovina, Reliquie e stazione vennero
            trasferite alla prossima chiesa di Sant’Agostino.</p>
            <p>A tempo di san Gregorio, pur anticipandosi di quattro giorni i
            digiuni quaresimali, la settimana di quinquagesima non aveva, siccome
            dicemmo, che le due tradizionali sinassi delle ferie IV e VI; perciò
            l’Antifonario quest’oggi non designa alcun canto per la messa, tanto che
            si ripetono quelli di ieri.</p>
            <hr />
            <p>La colletta è la seguente: «Ascolta, o Dio, le nostre suppliche, e fa
            che devotamente compiamo questo solenne digiuno, istituito a purificare
            le anime e i corpi».</p>
            <p>La lezione d’Isaia (LVIII, 9-14) è la continuazione del capitolo di
            ieri. L’argomento perciò è lo stesso. Se Israele vuol meritare le grazie
            divine, spezzi la catena dei suoi peccati, attenda a praticar opere di
            misericordia, e renda a Dio, non soltanto culto esterno e rituale, ma
            intimo e spirituale. Il sabato a cui tiene soprattutto il Signore, è
            quando l’uomo s’astiene dal peccato, dal compiere la volontà propria. La
            Chiesa in questi primi giorni di quaresima insiste soprattutto
            nell’insinuarci questa spirituale trascendenza della nostra penitenza,
            la quale non ha nulla di comune coll’osservanza farisaica e con quella
            dei Musulmani.</p>
            <p>La lezione evangelica (Marco VI, 47-56) narra del Salvatore che dopo
            d’essersi mostrato agli Apostoli mentre camminava a piedi asciutti sulle
            onde del mare in tempesta, se ne ritorna con loro nelle campagne di
            Genezaret, dove ridona la sanità a quanti gli si affollavano intorno e
            facevano a gara di toccare almeno le sue vesti.</p>
            <p>La scelta di questa pericope è in relazione coi numerosi miracoli,
            che i fedeli impetravano alla tomba del Martire titolare della
            basilica.</p>
            <p>La preghiera sulle oblate è la seguente: «Accogli, o Signore, questo
            sacrificio, la cui immolazione ti rende a noi placato; e fa che,
            purificati dalla sua efficace virtù, possiamo presentarti l’offerta
            ognora a te gradita del nostro cuore».</p>
            <p>La colletta eucaristica, o di ringraziamento, cosi è concepita:
            «Ristorati col dono celeste, ti preghiamo, o Signore, che quello che
            nella presente vita è per noi un mistero, sia altresì un veicolo che ci
            trasmetta all’eternità».</p>
            <p>Il sabato simboleggia la pace di Dio ed il riposo dell’anima dopo le
            tempeste della vita. Molti vorrebbero giungere a questo sabato, ma pochi
            in realtà vi arrivano, perché non vogliono persuadersi che per
            giungervi, bisogna prima passare pel venerdì di parasceve. Chi vuol
            riposare con Gesù nella tomba di Giuseppe d’Arimatea, bisogna anzitutto
            che salga sul Calvario, che muoia in croce, e che, spirato, venga
            schiodato e deposto dal patibolo.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 52-53.</p>
    </footer>
</body>
</html>
