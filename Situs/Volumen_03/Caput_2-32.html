<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="mercoledì-in-mediana-dopo-la-iv-domenica-di-quaresima">MERCOLEDÌ
                «IN MEDIANA» DOPO LA IV DOMENICA DI QUARESIMA</h3>
                <p><strong>Colletta a San Menna.</strong></p>
                <p><strong>Stazione a San Paolo «in aperitione aurium».</strong></p>
                <p>La chiesa di San Menna venne eretta probabilmente nel IV secolo dalla
                colonia Alessandrina di Roma, e sorgeva sulla riva sinistra del Tevere,
                al primo miglio della via Ostiense, quasi incontro quindi all’altro
                santuario Alessandrino dei martiri Ciro e Giovanni, eretto sull’opposta
                riva, lungo la via Portuense. La devozione dei compaesani diede tra noi
                popolarità al Santo Egiziano, cosicché nel VII secolo il suo natale agli
                11 di novembre era ancora onorato con la stazione liturgica al suo
                santuario, dove un anno predicò anche Gregorio Magno.</p>
                <p>La stazione odierna è intimata a San Paolo, perché la storia della
                sua conversione, quando fu abbagliato dalla luce celeste sulla via di
                Damasco, lo rende il prototipo e il modello dei catecumeni. La funzione
                s’intitola altresì <em>in aperitione aurium</em>, perché in senso
                spirituale vi si rinnovava il miracolo che operò Gesù nel risanare il
                sordo. Il Pontefice con riti magnifici spiegava per la prima volta ai
                candidati pel battesimo il Simbolo di Fede, l’Orazione domenicale e
                l’inizio dei quattro santi Vangeli, e le orecchie dei catecumeni, sino
                allora sorde alle parole della verità, si aprivano per la prima volta ad
                ascoltare la parola di vita eterna.</p>
                <p>Tutta la messa ha un carattere particolarmente battesimale.</p>
                <hr />
                <p>L’antifona d’introito deriva da Ezechiele (XXXVI, 23-26), là dove Dio
                promette al suo popolo che, allorquando avrà resa giustizia alla santità
                sua da essi violata, li raccoglierà nuovamente da tutte le regioni dove
                son andati dispersi, spargerà su di essi un’acqua purificatrice e
                infonderà loro un nuovo spirito.</p>
                <p>Segue la colletta: «O Dio, che in grazia del digiuno t’appresti a
                dare ai giusti il premio per le loro virtù, e ai peccatori concedi il
                perdono dei loro debiti, abbi pietà di noi, affinché la confessione
                della nostra reità valga ad implorarcene la remissione».</p>
                <p>Dopo questa colletta, anticamente il diacono invitava i catecumeni ad
                entrare nella basilica per l’<em>aperitio aurium</em>; ne riassumeremo
                il rito, giusta gli Ordini Romani.</p>
                <blockquote>
                <p>Diac. <em>Catechumeni procedant.</em> — S’avanzino i catecumeni.</p>
                </blockquote>
                <blockquote>
                <p>Accol. <em>N.N., N.N., N.N. etc.</em> (Segue l’appello nominale fatto
                da un accolito.) <em>N.N., N.N. ecc.</em></p>
                </blockquote>
                <blockquote>
                <p>Diac. <em>Orate, electi, flectite genua.</em> — Il diacono dispone
                gli uomini a destra e le donne a sinistra, e dice : Pregate, o eletti,
                inginocchiatevi.</p>
                </blockquote>
                <blockquote>
                <p>Catec. <em>Pater noster etc.</em> — Padre nostro ecc. (Uno
                probabilmente lo recitava a nome di tutti).</p>
                </blockquote>
                <blockquote>
                <p>Diac. *Levate. Complete orationem vestram in unum, et dicite: Amen. —
                Sorgete; conchiudete tutti insieme la vostra preghiera e dite: Cosi
                sia.</p>
                </blockquote>
                <blockquote>
                <p>Catec. <em>Amen.</em> Cosi sia.</p>
                </blockquote>
                <blockquote>
                <p>Diac. <em>Signate illos, accedite ad benedictionem.</em> Rivolto ai
                padrini e alle madrine: Fate loro il segno di Croce. Rivolto ai
                catecumeni: Appressatevi a ricevere la benedizione.</p>
                </blockquote>
                <blockquote>
                <p>Padr. o madr. <em>In nomine Patris, et Filii et Spiritus Sancti.</em>
                — I padrini e le madrine col pollice fanno un segno di croce sulla
                fronte dei propri figliocci, dicendo: Nel nome del Padre, del Figlio e
                dello Spirito Santo.</p>
                </blockquote>
                <blockquote>
                <p>Accol. <em>In nomine Patris etc.</em> — L’accolito, originariamente
                forse l’Esorcista, ripete il medesimo rito sui maschi: Nel nome del
                Padre ecc.; impone quindi su ciascuno le sue mani; e a gran voce, in
                atto di comando, recita la seguente formula di esorcismo:</p>
                </blockquote>
                <p><em>I Esorcismo.</em></p>
                <p>«O Dio d’Abramo, Dio d’Isaac, Dio di Giacobbe, Dio che sul monte
                Sinai apparisti al tuo servo Mosè, e traesti fuori dall’Egitto i figli
                d’Israel, assegnando loro l’Angelo della tua misericordia che li
                custodisse così di giorno come di notte; ti preghiamo, o Signore,
                mandaci il tuo santo Angelo, il quale custodisca parimenti questi tuoi
                servi, e li faccia giungere alla grazia del tuo battesimo.</p>
                <p>«Perciò, o maledetto avversario, riconosci la tua condanna, dà gloria
                al Dio vivo e vero, dà gloria al Figlio suo Gesù Cristo e allo Spirito
                Santo. Partiti da questi servi di Dio, poiché Gesù Cristo, Dio e Signore
                nostro, si è degnato già di chiamarli alla sua santa amicizia, a
                ricevere la sua benedizione e alla grazia della fonte battesimale. Tu, o
                maledetto avversario, non osare quindi di profanare mai più questo santo
                segno di Croce che noi ora imprimiamo sulle loro fronti».</p>
                <p>Lo stesso rito si compie sulle femmine; solo che l’esorcismo è il
                seguente:</p>
                <p>«O Dio del cielo, della terra, Dio degli Angeli, degli Arcangeli, Dio
                dei Profeti, dei Martiri, Dio di tutti i giusti. Dio la cui gloria
                confessa ogni lingua in cielo, in terra e negli abissi, ti invoco, o
                Signore, affinché ti degni di custodire e di far giungere queste tue
                serve alla grazia del tuo battesimo.</p>
                <p>«Perciò, o maledetto avversario, ecc.»</p>
                <p><em>II Esorcismo.</em></p>
                <p>All’invito del diacono: «Pregate eletti» ecc. (si ripete tutta la
                prima parte della cerimonia) un secondo accolito fa la Croce sulle
                fronti dei catecumeni, impone loro le sue mani e dice:</p>
                <p>«Ascolta, o maledetto avversario, io ti scongiuro pel nome
                dell’eterno Dio e del Salvatore nostro Gesù Cristo, affinché tu ripieno
                di lutto e di dolore te ne parta, vittima della tua stessa invidia. Tu
                non hai nulla più di comune con questi servi di Dio, che nutrono già dei
                pensieri celesti, e che sono ormai pronti a sconfessare te insieme col
                mondo, onde vivere nella beata immortalità. Dà gloria allo Spirito Santo
                che già sta per venire; discenda Egli dal più alto dei cieli, e sventate
                le tue frodi, renda tempio e soggiorno della Divinità i cuori già prima
                purificati e santificati nella fonte divina.</p>
                <p>Così questi servi di Dio, liberati da ogni macchia di colpa
                precedente, rendano perenni grazie a Dio e nell’eternità benedicano il
                suo santo Nome. Per il Signore nostro Gesù Cristo che per mezzo del
                fuoco finale verrà a giudicare così i vivi che i morti e il presente
                mondo».</p>
                <p>Si compiva l’identico rito sulle femmine; solo la forma
                dell’esorcismo variava:</p>
                <p>«Dio d’Abramo, Dio d’Isaac, Dio di Giacobbe, Dio che ammaestrasti le
                tribù d’Israel e liberasti Susanna dal delitto che le era stato apposto,
                ti prego e ti scongiuro, o Signore, che liberi queste tue serve, e ti
                degni di farle giungere alla grazia del tuo battesimo.</p>
                <p>«Perciò, o maledetto avversario, ecc.»</p>
                <p><em>III Esorcismo.</em></p>
                <p>Si ripete per la terza volta da un altro accolito il rito
                precedentemente descritto; muta solo l’esorcismo:</p>
                <p>«Io ti scongiuro, o immondo spirito, nel nome del Padre, del Figlio e
                dello Spirito Santo, di partirti da questi servi di Dio.</p>
                <p>O dannato e maledetto, te lo comanda quello stesso che camminò sulle
                onde a piedi asciutti, e che porse la sua destra a sorregger Pietro che
                stava per sommergersi.</p>
                <p>«Perciò, o maledetto avversario, ecc.»</p>
                <p>Per le femmine l’esorcismo era il seguente:</p>
                <p>«Io ti scongiuro, o spirito immondo, per il Padre, il Figlio e lo
                Spirito Santo, che esca e ti parta da queste serve di Dio. Te lo comanda
                quegli stesso, o maledetto dannato, che apri gli occhi al cieco nato, e
                che dal sepolcro richiamò a vita Lazzaro, morto già da quattro
                giorni.</p>
                <p>«Perciò, o maledetto avversario, ecc.»</p>
                <p><em>IV Esorcismo (sacerdotale).</em></p>
                <p>Dopo il triplice esorcismo degli accoliti, segue quello del
                sacerdote:</p>
                <p><em>Diac.</em> «Pregate, o eletti, ecc.» I padrini fanno un nuovo
                segno di Croce sulla fronte dei loro figliocci; uno dei presbiteri
                traccia ancor egli il segno di Croce e impone poscia a ciascuno degli
                eletti le sue mani sul capo recitando la seguente orazione.</p>
                <p>– È da notarsi però che, diversamente dagli esorcisti che si
                rivolgono a minacciare il demonio, il presbitero non lo degna neppure
                d’una parola, ma si rivolge direttamente a Dio, di cui è ministro. –</p>
                <p>«Io scongiuro la tua eterna e giustissima misericordia, o Signore
                Santo, Padre onnipotente, Dio eterno d’ogni luce e verità, a favore di
                questi tuoi servi e serve, onde ti degni di illuminarli colla luce della
                tua cognizione. Concedi loro la vera sapienza, perché siano degni di
                aspirare alla grazia del tuo lavacro. Abbiano una ferma speranza, un
                retto proposito, una dottrina santa, affinché siano disposti a ricevere
                la grazia tua».</p>
                <p><em>Diac.</em> «Pregate, o eletti, ecc.» (come sopra).</p>
                <p><em>Diac.</em> (ai padrini e madrine): «Fate loro il segno di croce.
                Levatevi in piedi con ordine e fate silenzio».</p>
                <p>Fin dal secolo IX si leggevano oggi in Roma come nei di più solenni,
                le due lezioni dell’Antico Testamento assegnate nell’odierno Messale;
                però in origine, siccome queste dovevano essere già state lette nel
                primo scrutinio della settimana precedente, cosi gli Ordini Romani
                attribuiscono all’odierna stazione quest’altre letture: «<em>In aurium
                aperitione</em>»; Isaiae: «<em>Audite, audientes me et comedite
                bonum</em>», e l’altra: Ad Coloss. «<em>Expoliantes vos veterem
                hominem</em>». Nella prima il Profeta descrive la dolcezza dei consigli
                di Dio sulle anime, consigli di misericordia e di sollecitudine più che
                materna. A sua conclusione si canta il responsorio tratto dal salmo 33,
                che veramente sembra rivolgersi ai catecumeni, ripromettendo loro
                dall’accesso al battesimo, luce, sicurezza e spirito filiale di timor
                santo di Dio.</p>
                <p>«Venite, figliuoli, ascoltatemi, v’insegnerò il timore di Dio. ℣.
                Andate a lui e sarete illuminati, né il vostro volto avrà ad
                arrossire».</p>
                <p>La preghiera sacerdotale pone termine alla salmodia responsoriale: «O
                Dio, mentre il digiuno affligge le membra, deh! che la grazia della vera
                pietà e l’unzione del tuo divino Spirito arrechi conforto interiore
                all’anima, onde mitigato l’ardore degli affetti terreni possiamo più
                facilmente sollevarci alle cose celesti». Ecco ciò che ha confortato i
                martiri, gli antichi anacoreti e i penitenti; essi per il Cristo
                sostenevano aspri cimenti, ma li sosteneva la grazia e la gioia interna
                del cuore, che è precisamente uno dei doni dello Spirito Santo.</p>
                <p>Nella seconda lezione tratta dall’epistola ai Cristiani di Colossi
                (III, 9-17) l’Apostolo spiega il simbolismo dei riti battesimali: Viene
                spogliato l’uomo vecchio colle sue inclinazioni, e viene indossato il
                nuovo, cioè il Cristo. Le virtù che distinguono il nuovo stato sono
                l’umiltà, la pazienza, e soprattutto la carità che è il glutine della
                santità. Il Cristiano dev’essere come una continua musica, un’armonia
                divina sulla cetra dello Spirito Santo, e di cui il diapason è il
                Cristo.</p>
                <p>Segue il graduale derivato dal salmo 32, che descrive la felicità del
                popolo che accoglie il Verbo per retaggio: «Beato quel popolo che ha per
                Signore Dio, popolo che il Signore si scelse come in retaggio. ℣. I
                cieli vennero creati dalla parola di Dio, e ogni loro pregio deriva dal
                soffio del suo labbro ».</p>
                <p>Dal Sacrario frattanto escono quattro diaconi coi volumi del santi
                Vangeli, che depongono ai quattro angoli dell’altare. Il Pontefice
                prende la parola per introdurre finalmente i candidati al battesimo allo
                studio del verbo evangelico.</p>
                <p><em>Sacerd.</em> «Figli carissimi, prima di manifestarvi il Vangelo,
                cioè le opere di Dio, dobbiamo spiegarvene il carattere; che cosa sia
                questo Vangelo, donde derivi, quali parole riferisca, perché i Vangeli
                siano quattro e non più, quali ne furono gli autori, quali uomini erano
                questi quattro personaggi che vennero già preannunziati dal Profeta per
                suggerimento dello Spirito Santo; e tutto questo dobbiamo dichiararvi
                brevemente, perché senza queste spiegazioni non rimanga nella vostra
                mente qualche dubbio, ed essendo voi qui venuti perché i vostri orecchi
                si dischiudano alia verità, non abbiate invece a rimanerne sbalorditi
                dalla novità della cosa.</p>
                <p>«Evangelo propriamente significa lieta novella, quale appunto è
                l’annunzio del Signore nostro Gesù Cristo. Esso prende tal nome perché
                annunzia e dimostra come quegli che altra volta parlava per mezzo dei
                Profeti, alla fine dei tempi è venuto Egli stesso rivestito di umana
                carne, giusta le parole della Scrittura: Quegli che altra volta parlava
                per mezzo di messi, eccomi, sono venuto io in persona (Is., LII, 6).</p>
                <p>«Per spiegarvi poi brevemente che cosa importi questo Vangelo, e chi
                siano quei quattro personaggi già preannunziati dal Profeta, cominciamo
                coll’identificare per mezzo dei loro nomi personali i simboli che li
                prefiguravano.</p>
                <p>«Dice Ezechiele: Questo era l’aspetto del loro volto; uno aveva
                faccia d’uomo, l’altro a destra di leone, un terzo di vitello e il
                quarto a sinistra di aquila. Nessun dubbio che i quattro rappresentati
                sotto questi tipi sono gli Evangelisti. I nomi degli autori dei Vangeli
                sono: Matteo, Marco, Luca e Giovanni».</p>
                <p><em>Diac.</em> «Fate silenzio ed ascoltate con attenzione: «Comincia
                il santo Vangelo secondo Matteo, ecc.. Egli libererà il popolo suo dalle
                colpe».</p>
                <p><em>Sac.</em> «Figli carissimi, per non farvi rimanere più a lungo
                sospesi d’animo, vogliamo esporvi il simbolo e il modo di scrivere di
                ciascuno degli Evangelisti. Perché dunque Matteo è prefigurato sotto il
                simbolo di un uomo? Perché sin dal proemio narra diffusamente la nascita
                del nostro Salvatore, descrivendone minutamente la genealogia. Egli così
                comincia: Albero genealogico di Gesù Cristo, figlio di David, figlio di
                Abramo. Voi stessi vedete che non senza buona ragione a
                quest’Evangelista è stato attribuito il simbolo dell’uomo, giacché
                comincia tosto a narrare della nascita umana del Cristo. Giustamente
                perciò questo simbolo fu attribuito in modo speciale a Matteo.</p>
                <p><em>Diac.</em> «Fate silenzio, ecc. Comincia il santo Vangelo secondo
                Marco, ecc.. Egli poi vi battezzerà nello Spirito Santo».</p>
                <p><em>Sac.</em> «L’Evangelista Marco ha per simbolo il leone, perché
                comincia il suo racconto dalla descrizione della vita di Giovanni nel
                deserto. Dice infatti: Voce d’uno che grida nel deserto: preparate la
                via al Signore. Marco ha parimenti per simbolo il leone, perché questi è
                il re degli animali e nessuno lo può sopraffare. Questo simbolismo del
                leone ha molti sensi nella Scrittura, giusta quel detto: Giuda, mio
                figlio, piccolo leone, tu veramente discendi dalla mia progenie. Ti
                adagiasti a dormire come un leone, e quasi un leoncino. Chi oserà di
                destarlo?».</p>
                <p><em>Diac.</em> «Fate silenzio, ecc. Comincia il santo Vangelo secondo
                Luca ecc., per preparare al Signore un popolo fedele».</p>
                <p><em>Sac.</em> «L’evangelista Luca ha per figura il vitello, a
                simiglianza del quale anche il Salvatore nostro venne immolato siccome
                vittima. Egli esordisce il Vangelo di Gesù Cristo cominciando a narrare
                di Zaccaria e di Elisabetta, dai quali, pur essendo assai inoltrati
                negli anni, nacque Giovanni il Battista. Luca viene giustamente
                simboleggiato dal vitello; poiché le due corna significano l’uno e
                l’altro Testamento, le unghie poi delle quattro zampe, rappresentano i
                quattro Evangeli, che sembrano esordire bensì da debole principio, ma
                che in sé invece contengono ogni perfezione e sapienza».</p>
                <p><em>Diac.</em> «Fate silenzio, ecc. Comincia il santo Vangelo secondo
                Giovanni ecc., … la pienezza della grazia e della verità».</p>
                <p>Sac. «Giovanni viene rassomigliato all’aquila, perché si eleva assai
                alto. Dice infatti: Da principio era il Verbo, e il Verbo era presso Dio
                e il Verbo era Dio. Questi era in principio presso Dio».</p>
                <p>«David poi dice del Cristo: “La tua giovinezza, al pari d’aquila (che
                rinnova le penne) sarà rinnovellata”, la giovinezza cioè del Signor
                nostro Gesù Cristo, il quale risorto da morte, salì al cielo.</p>
                <p>«Perciò, anche la Chiesa che vi ha concepiti, e che vi porta ancora
                nel suo seno, adesso si gloria e a buon diritto; perché essa vede
                infatti che tutti i suoi voti e desideri tendono al rinnovamento della
                Fede cristiana, allorché nel prossimo giorno della santa Pasqua voi
                rinascerete alla grazia per mezzo del lavacro battesimale. Così anche
                voi, come tutti i Santi, possiate ottenere la ricompensa ripromessa
                fedelmente all’infanzia spirituale da Gesù Cristo nostro Signore, il
                quale vive e regna per tutti i secoli».</p>
                <p>Compiuta l’iniziazione dei catecumeni allo studio del santo Vangelo,
                s’insegnava loro il simbolo di fede, che, nella sua prima origine, era
                una formola battesimale di dottrina cristiana, che gli aspiranti al
                battesimo solevano apprendere a mente per poi recitare pubblicamente il
                sabato santo. Finché durò la legge dell’arcano, era vietato di scrivere
                il <em>Credo</em> su pergamena o papiro, ma doveva imprimersi a memoria,
                affine di fare del simbolo come uno scudo spirituale di difesa, nelle
                tentazioni, nei pericoli. Anche oggi la Chiesa ne impone più volte al
                giorno la recita; nella messa, al principio e al termine dell’Ufficio
                divino; anzi, era uso dei medievali di recitarlo particolarmente quando
                si assistevano gli agonizzanti.</p>
                <p><em>Traditio symboli.</em></p>
                <p><em>Sac.</em> « Miei carissimi, prima di ricevere il sacramento del
                Battesimo, e innanzi di essere rigenerati in altra creatura per opera
                dello Spirito Santo, con tutto il vostro cuore accogliete quella fede,
                per mezzo della quale dovete essere santificati. Con una sincera
                conversione cambiate ormai animo, e rivolgetevi a Dio che diffonde la
                sua luce nelle nostre menti; tanto più che ora venite iniziati al sacro
                arcano della formola dottrinale Evangelica, ispirata dal Signore e
                promulgata dagli Apostoli, concisa nelle parole, ma profonda nei suoi
                misteriosi concetti. Infatti, lo Spirito Santo che la dettò ai primi
                Maestri della Chiesa, espose questa Fede salutare con tale lucidezza di
                concetto e concisione di linguaggio, affinché quello appunto che voi
                dovete credere e sempre far oggetto delle vostre considerazioni, non
                potesse rimanere occulto al vostro acume, né stancasse la vostra
                memoria. Ponete adunque grande attenzione ad apprendere il Simbolo, e
                quant’altro ora v’insegniamo, come venne già a noi insegnato. Non lo
                scrivete, no, sopra una materia corruttibile, ma sulle pagine del vostro
                cuore. Incomincia la professione della Fede che avete già
                abbracciato».</p>
                <p>Nel VI secolo, quando il battesimo degli adulti era già divenuto una
                cosa rara, giacché tutti ormai ricevevano il Sacramento di rigenerazione
                nella loro infanzia, l’accolito prendeva in braccio o per mano uno dei
                giovanetti catecumeni e si presentava al Pontefice.</p>
                <p><em>Sac.</em> «In che lingua confessano il Signor nostro Gesù
                Cristo?»</p>
                <p><em>Acc.</em> «In greco».</p>
                <p><em>Sac.</em> «Dichiara dunque la fede loro, quale essi
                professano».</p>
                <p>La popolazione di Roma allora comprendeva buon numero di impiegati e
                di curiali bizantini. Era in grazia loro che 1’ accolito rispondeva.</p>
                <p><em>Acc.</em> (in greco): «Io credo in un solo Dio, Padre
                onnipotente, fattore del cielo e della terra, delle cose visibili ed
                invisibili. E in un solo Signore, Gesù Cristo, figlio unigenito di Dio,
                nato dal Padre innanzi a tutti i secoli; lume da lume, vero Dio da vero
                Dio; generato, non fatto, della stessa sostanza col Padre, per cui tutto
                fu fatto. Il quale per noi uomini e per la nostra salvezza discese dal
                cielo, prese carne di Spirito Santo e da Maria Vergine e divenne uomo.
                Crocifisso parimenti per noi sotto Ponzio Pilato, patì, fu sepolto e
                risuscitò il terzo giorno, secondo le Scritture. E asceso anche al
                cielo, siede alla destra del Padre e di nuovo ha da tornare con gloria a
                giudicare i vivi e i morti, il cui regno non avrà fine. (Credo) nello
                Spirito Santo, Signore e vivificatore, il quale procede dal Padre, e che
                insieme al Padre e al Figlio viene adorato e glorificato, egli che ha
                parlato per mezzo di Profeti. (Credo anche) in un’unica Chiesa, Santa,
                Cattolica ed Apostolica. Riconosco un unico battesimo in remissione dei
                peccati, attendo la resurrezione dei defunti e la vita del secolo
                venturo. Così è».</p>
                <p><em>Sac.</em> «Figliuoli carissimi (i Bizantini), avete ascoltato il
                Simbolo in greco, ora uditelo in latino».</p>
                <p>L’accolito presentava allora i catecumeni latini.</p>
                <p><em>Sac.</em> «In che lingua confessano nostro Signor Gesù
                Cristo?»</p>
                <p><em>Acc.</em> «In latino».</p>
                <p><em>Sac.</em> «Dichiara la loro fede quale essi professano».</p>
                <p><em>Acc.</em> (in latino): «Io credo ecc.».</p>
                <p><em>Sac.</em> «Ecco, o carissimi, il compendio della nostra Fede;
                eccovi il testo del Simbolo, composto non secondo le regole del comune
                linguaggio umano, ma ordinato da Dio. Nessuno può ritenersi incapace ad
                intendere e ad osservare queste cose. Qui si annunzia l’unità e
                l’uguaglianza di potere del Padre e del Figlio; qui si dimostra che
                l’unigenito Figlio di Dio, secondo la carne, nacque da Maria Vergine e
                di Spirito Santo; qui si dichiara la di lui crocifissione, sepoltura e
                la sua resurrezione il terzo giorno; qui si professa la sua ascensione
                al cielo, si dichiara che Egli siede alla destra del Padre d’ogni
                maestà, e si confessa che dovrà venire un giorno a giudicare tutti i
                vivi e i morti. Qui si riconosce allo Spirito Santo la medesima indivisa
                divinità del Padre e del Figlio; qui inoltre s’insegna la superna
                vocazione della Chiesa, la remissione dei peccati e la resurrezione dei
                corpi. Voi adunque, o dilettissimi, da simili che eravate al vecchio
                Adamo, ora venite riformati giusta il prototipo dell’uomo nuovo (Gesù);
                di carnali cominciate ad essere spirituali, di terreni, celesti. Con
                fede ferma e incrollabile tenete per certo che la resurrezione
                compiutasi a riguardo del Cristo, deve compiersi pure anche in tutti
                noi, giacché quanto avvenne al capo deve verificarsi altresì delle
                membra del corpo. Infatti, lo stesso sacramento del Battesimo che vi
                disponete a ricevere, esprime coi suoi riti questa speranza; giacché in
                esso viene adombrata una certa qual morte e una certa resurrezione. Si
                lascia l’uomo di prima e sorge il nuovo; il peccatore discende nelle
                acque, e ne esce giustificato. Si rigetta colui che ci trasse a morte, e
                si accoglie quegli che ci restituì la vita. È per grazia sua che voi
                siete figli di Dio, generati, non già per libito di carne, ma per virtù
                di Spirito Santo. Dovete perciò imprimere talmente nei vostri cuori
                questo brevissimo ma completo simbolo, che in qualsiasi circostanza
                possiate munirvi della protezione di questa professione di Fede. I veri
                soldati di Gesù Cristo sperimentano sempre l’invincibile forza di queste
                armi contro tutte le insidie del nemico. Il demonio, che mai cessa di
                tentare gli uomini, vi ritrovi sempre muniti di questo Simbolo,
                affinché, vinto l’avversarlo al quale ormai voi rinunziate, colla divina
                protezione di Colui che voi confessate, possiate conservare sino alla
                fine incorrotta ed immacolata la grazia del Signore. Così in Colui pel
                quale ottenete la remissione dei peccati, possiate conseguire altresì la
                gloria della resurrezione.</p>
                <p>«Avete sentito, o dilettissimi, il simbolo della Fede cattolica; ora,
                quando sarete usciti di qui, imparatelo a memoria, senza alterarne
                sillaba; la misericordia di Dio può tutto; essa vi conduca sitibondi
                alla fede e al battesimo, così che noi che v’insegniamo i divini Misteri
                insieme con voi che li ascoltate, possiamo egualmente giungere al regno
                dei cieli. Per il medesimo Signor nostro Gesù Cristo, che vive e regna
                per tutti i secoli. Amen».</p>
                <p><em>Diac.</em> «State zitti, e fate attenzione».</p>
                <p>Seguiva probabilmente una lezione evangelica col testo dell’orazione
                domenicale.</p>
                <p><em>Sac.</em> «Gesù Cristo Signore e Salvatore nostro, tra gli altri
                precetti di salute eterna, un giorno in cui i suoi discepoli lo
                richiesero come dovessero pregare, insegnò loro quella formola di
                preghiera che anche voi dopo la lettura ora ascoltata avete bene
                compreso. La vostra carità si degni pertanto d’ascoltare in qual maniera
                Gesù insegnò ai suoi discepoli a pregare Dio, Padre onnipotente: “Quando
                tu sei per pregare, dice, entra nella tua camera, chiudi l’uscio e fa
                orazione al Padre tuo”. Accennando alla camera, Gesù non intende di
                parlare d’una parte secreta della casa, ma ci ricorda che solo a Lui
                sono noti i secreti del nostro cuore. Dice altresì di chiudere l’uscio
                per adorare il Padre, giacché, come con una mistica chiave, noi dobbiamo
                interdire l’adito del cuore ai cattivi pensieri, e chiuse in silenzio le
                labbra, dobbiamo conversare con Dio per mezzo d’uno spirito
                incontaminato. Il nostro Dio, infatti, riguarda la fede e non il suono
                della voce. Si chiuda adunque colla chiave della Fede il cuore nostro
                contro le insidie dell’avversario, per rimanere aperto soltanto a Dio, a
                cui é dedicato siccome un tempio. Quegli che abita nel nostro cuore,
                perori egli la nostra causa quando preghiamo. Il Verbo e la Sapienza di
                Dio, Cristo Gesù, c’insegnò questa preghiera, affinché noi così
                facessimo orazione:</p>
                <p>Il sacerdote incomincia a spiegare l’orazione domenicale.</p>
                <p>«<em>Padre nostro che sei nei cieli.</em></p>
                <p>«Ecco un grido di libertà e di assoluta confidenza! Dovete adunque
                comportarvi in tal modo, che possiate essere veramente figli di Dio e
                fratelli del Cristo. Colui infatti che si diparte dai suoi voleri, con
                quale temerità oserà chiamare Dio suo padre? Voi perciò, o carissimi,
                mostratevi degni di tale divina adozione, giacché sta scritto che quanti
                in Lui credettero, ottennero la grazia di divenire figli di Dio.</p>
                <p>«<em>Sia santificato il nome tuo.</em></p>
                <p>«Cioè, non che Dio, che in sé è eternamente santo, divenga tale
                perché noi lo riconosciamo per Santo; ma chiediamo invece che il suo
                nome sia santificato in noi; affinché, divenuti santi per mezzo del suo
                battesimo, possiamo perseverare in tale purezza di vita.</p>
                <p>«<em>Giunga il regno tuo.</em></p>
                <p>«Quando è che non regni il nostro Dio, il di cui impero è immortale?
                Perciò, allorché diciamo: giunga il tuo regno, noi chiediamo che venga
                anche per noi il regno nostro, il regno messianico promessoci da Dio, e
                meritato dal sangue e dalla passione del Cristo.</p>
                <p>«<em>La tua volontà si compia come in cielo così in terra.</em></p>
                <p>«Cioè, il tuo volere si compia, cosi che quello che tu vuoi in cielo,
                sia da noi esattamente eseguito qui in terra.</p>
                <p>«Dacci oggi il nostro pane quotidiano.*</p>
                <p>«Qui dobbiamo intendere il cibo spirituale. Infatti il pane nostro è
                il Cristo, il quale disse: “Io sono il pane vivo disceso dal cielo”. Lo
                chiamiamo quotidiano, giacché dobbiamo impetrare di star sempre lontani
                dal peccato, per essere degni dell’alimento celeste.</p>
                <p>«<em>Rimetti a noi i nostri debiti, come anche noi li rimettiamo ai
                nostri debitori.</em></p>
                <p>«Con questo precetto ci si fa intendere, che non possiamo ottenere
                altrimenti il perdono dei peccati, se prima non li perdoniamo a quelli
                che ci hanno offeso; giusta quanto Gesù disse nel Vangelo: “Se non
                perdonerete al prossimo le offese, neppure il vostro Padre vi perdonerà
                i peccati”.</p>
                <p>«<em>E non c’indurre in tentazione.</em></p>
                <p>«Cioè, non permettere che l’autore del male, colui che ci tenta, ci
                sospinga (al peccato). Dice infatti la Scrittura: Non è Dio che ci
                sospinge al male, ma il diavolo, per abbattere il quale disse il
                Signore: “State desti e pregate per non soccombere alla tentazione”.</p>
                <p>«<em>Ma liberaci dal male.</em></p>
                <p>«Questo si aggiunge perché disse l’Apostolo: “Voi non sapete quello
                per cui dovete pregare”. Dobbiamo perciò supplicare Dio, unico ed
                onnipotente, affinché quello che l’umana debolezza non riesce sempre a
                sfuggire ci dia la forza d’evitarlo Gesù Cristo Signore nostro che, Dio,
                insieme allo Spirito Santo vive e regna per tutti i secoli».</p>
                <p><em>Diac.</em> «In ordine, attenzione e silenzio».</p>
                <p><em>Sac.</em> «Avete udito, o dilettissimi, il senso sacro e profondo
                dell’orazione domenicale? Ora andate e meditatelo nel vostro cuore,
                affinché possiate essere perfetti in Gesù Cristo, ed ottenere cosi la
                implorata misericordia. Il nostro Dio lo può; Egli faccia giungere al
                lavacro dell’acqua rigeneratrice voi che aspirate ad abbracciare la
                Fede; a noi poi che vi abbiamo insegnato i misteri della Fede cattolica,
                ci conceda il Signore di giungere con voi al regno celeste; Egli che
                insieme al Padre, nell’unità dello Spirito Santo vive e regna per tutti
                i secoli».</p>
                <p>Qui finisce la prima parte della messa. Stanno per incominciare i
                tremendi Misteri, onde, giusta la disciplina dell’arcano, si rinviano
                gli scomunicati, i penitenti e i catecumeni. Gli ostiari montano la
                guardia alle porte, il suddiacono custodisce l’ingresso nel vima, e il
                diacono grida:</p>
                <p><em>Diac.</em> «I catecumeni si ritirino; chi è ancora catecumeno si
                ritiri; tutti i catecumeni escano fuori».</p>
                <p>Usciti i catecumeni, incomincia il divin Sacrificio; i genitori e i
                futuri padrini erano ammessi a presentare l’oblazione a nome dei
                rispettivi figliuoli, affinché poi il diacono dai dittici ne leggesse il
                nome.</p>
                <p>Il verso <em>ad offerendum</em> è tratto dal salmo 65, ed è tutto un
                inno di riconoscenza al Signore pel beneficio della vocazione alla
                grazia del battesimo e allo stato santo e sublime di cristiano:
                «Benedite o genti, il Signore Dio nostro, alta risuoni la voce della sua
                lode; Egli sorregge in vita l’anima mia, e fa sì che il mio piede non
                sdruccioli. Sia benedetto Iahvè che non rigettò da sé la mia preghiera e
                non mi sottrasse la sua misericordia».</p>
                <p>La preghiera d’introduzione all’anafora consacratoria è la seguente:
                «Ti preghiamo umilmente, o Dio onnipotente, che per i meriti di questo
                Sacrificio ci purifichi dai peccati; giacché così tu ci doni la salute
                vera dell’anima e del corpo. Per il Signore».</p>
                <p>Dopo la Comunione l’arcidiacono annunziava il giorno e il luogo del
                futuro scrutinio.</p>
                <p>L’antifona <em>ad Communionem</em> è derivata dal racconto Giovanneo
                del cieco nato, che ora si legge nell’ odierna messa. La saliva del
                Signore che restituisce la vista al cieco è simbolo dell’acqua
                battesimale che illumina il neofito: «Il Signore colla saliva ha fatto
                del fango, e mi ha spalmato gli occhi. Io me ne andai, li lavai, ho
                riacquistato la vista e ho creduto che Egli è Dio».</p>
                <p>Dopo la Comunione. – La preghiera di ringraziamento è questa: «O Dio,
                Signore nostro, fa che il Sacramento che abbiamo ricevuto, saziandoci
                del suo celeste nutrimento, ci sia anche materialmente di aiuto. Per il
                Signore ».</p>
                <p>Benedizione sopra il popolo. – Per licenziare il popolo s’invoca su
                di lui la benedizione: «I tuoi orecchi misericordiosi, o Signore, siano
                intenti alle preci dei supplicanti; e perché tu possa assecondare il
                voto di chi prega, fa che ti dimandi quello che a te piace. Per il
                Signore».</p>
                <p>Oggidì si parla molto della vocazione clericale, religiosa, ma si
                dice troppo poco di quella alla vita cristiana, che ci è largita
                mediante la grazia del santo Battesimo. Eppure la stessa vocazione
                religiosa non fa altro che sviluppare e dare in noi la massima
                realizzazione alla vocazione cristiana mediante i consigli di
                perfezione. Non sono due Cristianesimi, come hanno sognato alcuni
                recenti protestanti, quello del Vangelo e quello delle Regole
                monastiche, ma è un’unica professione cristiana, in cui le promesse
                battesimali ricevono, mediante la professione monacale, la più efficace
                sanzione e l’esecuzione più ideale e perfetta. Il religioso, il monaco
                quindi non è altro che il Cristiano perfetto, colui che, avendo preso
                molto sul serio le sue relazioni battesimali col Cristo, s’è messo
                dietro a Lui per la via più stretta e più sicura dei consigli di
                perfezione. Ciò però non vuol dire che il semplice fedele non sia in uno
                stato santo, e che non sia obbligato di tendere alla perfezione nel
                proprio stato. Al contrario, quanto minori garanzie di sicurezza e
                d’aiuti egli ha in mezzo al secolo, con altrettanta diligenza deve
                custodire la sua vocazione cristiana, realizzando le proprie promesse
                battesimali. Il sacramento di rigenerazione per ciascun fedele tiene
                luogo della professione religiosa; il catecumenato equivale al
                noviziato, le promesse del battesimo rappresentano i voti, la veste
                candida è l’abito regolare, il Vangelo è la regola che si obbliga ad
                osservare.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 126-138.</p>
    </footer>
</body>
</html>
