<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-iii-di-quaresima">DOMENICA III DI QUARESIMA</h3>
            <p><strong>Stazione a San Lorenzo.</strong></p>
            <p>La basilica Laurenziana deve le sue prime origini a Costantino, ma
            riuscendo troppo piccola, da Pelagio II le fu aggiunta una grande aula
            superiore, che venne dedicata alla santa Vergine. Questa fu la ragione
            che indusse Leone IV a stabilirvi la stazione l’ottava dell’Assunzione;
            al qual carattere mariano del sacro edificio fa allusione quest’oggi la
            lezione evangelica, coll’elogio finale della gran Madre di Dio che
            diede, sì, del proprio sangue l’umanità al Cristo del Signore, ma si
            nutrì a sua volta spiritualmente del suo verbo, e ne visse. Le altre
            parti della messa sono state scelte in relazione al Martire titolare
            della basilica Tiburtina.</p>
            <hr />
            <p>L’introito è tolto dal salmo 24: «I miei occhi sono rivolti a Iahvè,
            giacché egli distriga dai laccioli i miei piedi, mentre io son povero,
            solo e senza aiuto». Ecco Lorenzo, lo stauroforo della Chiesa Romana,
            che circondato dai nemici e posto sull’infocata graticola, supplica,
            impetra e vince.</p>
            <p>La colletta ha un carattere generico. S’implora uno sguardo da Dio,
            onde vedendo la nostra miseria, stenda il braccio in nostra difesa.</p>
            <p>Giusta gli atti di san Lorenzo, mentre l’intrepido Levita era avvolto
            dalla luce rossastra del rogo, un’altra luce superiore gl’irradiava
            l’anima. Di qui Pelagio II, dopo compiuti i suoi grandi lavori di
            trasformazione della primitiva basilica del Martire al piano del
            cimitero di Ciriaca, soffusa oramai di luce che vi pioveva dall’attigua
            aula superiore, tolse l’ispirazione per un grazioso distico che si legge
            ancor oggi intorno al mosaico del grand’arco trionfale:</p>
            <blockquote>
            <p><em>Martyrium olim flammis Levita subisti<br />
            Iure tuis templis lux veneranda redit.</em></p>
            </blockquote>
            <p>A bella posta quest’oggi nella lezione di san Paolo agli Efesini (V,
            1-9) si parla della luce e dei suoi frutti, i quali ci vengono descritti
            prima nel loro aspetto negativo, come l’astenersi dagli istinti
            sensuali, dallo sconcio parlare, dal culto del danaro, quindi nel loro
            aspetto positivo, <em>in omni bonitate, iustitia et veritate</em>. La
            bontà e la giustizia sono per la volontà, e la verità per l’intelletto.
            Le prime due virtù si completano, perché l’una senza l’altra non ecceda;
            la verità rifulge all’occhio della mente, perché il giudizio che precede
            l’azione sia conforme al divino beneplacito. In questa conformità
            consiste appunto la verità</p>
            <p>Il responsorio è derivato dal salmo 9, ed invoca l’aiuto di Iahvè
            perché, non ostante l’apparente momento del trionfo che mena il tiranno
            sul Martire, la finale vittoria sia di Dio. Anzi Lorenzo già va
            divinando la gloria di quel giorno, e vede i nemici che indietreggiano,
            perdono ogni forza e vengon meno all’apparire di Dio. Prudenzio ha
            espresso stupendamente nel suo <em>Peri-Stephanon</em> questi sentimenti
            di san Lorenzo sulla graticola, quando gli fa scorgere in lontana
            visione Costantino che concede la pace alla Chiesa, ed edifica delle
            sontuose basiliche ai Martiri della fede.</p>
            <p>Il tratto, originario escatocollo della seconda lezione che precedeva
            il Vangelo, è il canto 122 del salterio Davidico. Vi si descrivono i
            sentimenti dell’anima che, stretta all’intorno dalle tribolazioni di
            quaggiù, solleva al cielo lo sguardo; e, come lo schiavo e l’ancella
            stanno attenti al minimo cenno dei padroni, cosi ella non perde mai di
            mira il Signore.</p>
            <p>Il brano evangelico d’oggi (Luc. XI, 14-28) non poteva essere più
            appropriato alla circostanza. Prima della venuta di Gesù, il demonio
            spadroneggiava crudelmente sul mondo, e i suoi baluardi erano quelli
            dell’idolatria e della sensualità. È sopraggiunto il Messia, e per mezzo
            della redenzione della Croce ha affrancata dal turpe giogo l’umanità. La
            casa o l’atrio simbolico di cui discorre oggi il Vangelo alludono al
            mondo, ma in particolare a Roma pagana, che era la città forte del regno
            del Satana, e che il Signore espugnò per mezzo dei Martiri suoi. San
            Lorenzo fin dall’antichità fu salutato come il vessillifero di questa
            falange – e come tale altresì viene rappresentato sugli antichi mosaici
            colla croce in mano –; egli morendo salutò già il monogramma di Cristo
            riprodotto <em>ad Saxa Rubra</em> sul labaro trionfale, e divinò la
            conversione del primo Cesare cristiano.</p>
            <p>Una donna del popolo prende occasione dalle parole di Gesù per dir le
            lodi della sua benedetta Madre; Gesù non le vieta già; ma a preferenza
            del gratuito privilegio d’essere stata la Madre di Dio secondo la carne,
            sul quale era inopportuno che quel popolo carnale insistesse
            soverchiamente, fa rilevare il merito e l’importanza d’un’anima che
            accoglie spiritualmente e custodisce nel cuore il Verbo divino.</p>
            <p>L’antifona offertoriale canta col Salmista (salmo 18) le lodi di
            questo Verbo divino, legge eterna di santità. Essa rallegra i cuori non
            li opprime, giacché la grazia piega altresì la volontà ad ubbidire, pur
            lasciandola libera ad agire. La parola di Dio è dolce come un miele
            profumato che stilla dal favo.</p>
            <p>La colletta è quella della III domenica dopo l’Epifania.</p>
            <p>L’antifona durante la Comunione è tolta dal salmo 83: «Il passero si
            trova la casa e la tortorella il nido pei suoi pulcini. La mia dimora è
            presso i tuoi altari, o mio Dio. Beati coloro che abitano nella tua casa
            ed incessantemente ti lodano». Sono questi in particolare i sentimenti
            di un’anima religiosa che abita sotto lo stesso tetto con Gesù nel
            Sacramento, e che notte e dì coi cantici della sacra liturgia emula i
            Serafini del cielo nel cantar lodi alla maestà di Dio.</p>
            <p>Ecco la piccola colletta di ringraziamento: «Quanti, o Signore, hai
            reso partecipi di cosi grande Mistero, deh, li prosciogli altresì da
            ogni reato di colpa». Infatti, come c’insegna il Tridentino, la santa
            Comunione non solo è l’antidoto contro la ricaduta nel peccato, ma il
            lavacro salutare, e il bagno di fuoco dove l’anima si purifica dai nèi
            contratti nelle quotidiane debolezze.</p>
            <p>La Chiesa celebra le sue solenni stazioni nei santuari dei Martiri,
            ad affermare che noi siamo gli eredi del loro spirituale patrimonio. Il
            loro sangue ha cementato il primitivo edificio cristiano, e noi ora,
            come figliuoli dei Martiri, possediamo i loro sepolcri e i luoghi
            santificati dalla loro confessione, in quanto succediamo ad essi nella
            professione d’una identica fede.</p>
            <hr />
        </section>
    </main>
    <p>Alfredo Ildefonso Schuster, <em>Liber Sacramentorum</em>, vol. III,
    Torino – Roma, Casa Editrice Marietti, 1930, pp. 98-100.</p>
    <footer>

    </footer>
</body>
</html>
