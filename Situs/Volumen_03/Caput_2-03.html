<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo prequaresimale</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="domenica-di-quinquagesima">DOMENICA IN QUINQUAGESIMA</h3>
            <p><strong>Stazione a San Pietro.</strong></p>
            <p>Questa solenne sinassi presso la confessione vaticana chiude il
            triduo di preparazione alla solennità veneranda dei digiuni; oramai,
            dopo d’esserci assicurata la protezione di Lorenzo, di Paolo e di
            Pietro, domenica prossima nella basilica Lateranense potremo inaugurare
            con tutta fiducia il sacro ciclo penitenziale. A somiglianza dei Greci,
            i devoti e le famiglie religiose solevano sin da antico dare inizio in
            questa settimana all’astinenza dalle carni. La Chiesa in parte ha
            imitato quest’uso, anticipando i digiuni la Feria IV seguente.</p>
            <hr />
            <p>L’antifona d’introito viene dal salmo 30: «Sii tu per me un Dio di
            protezione ed un luogo di scampo onde trovar salvezza; ché la mia rupe e
            la fortezza mia sei tu, ed in grazia del tuo nome tu mi guidi e mi
            diriggi».</p>
            <p>Il peccato è quello che rende infelice l’umanità; onde la Chiesa oggi
            nella colletta prega il Signore che, spezzati una volta i lacci della
            colpa, tenga lungi ogni male dal popolo suo.</p>
            <p>Quegli che domenica scorsa ci narrava d’essere stato rapito al terzo
            cielo e d’avervi udito cose inesprimibili per l’umana favella, oggi in
            una delle pagine più sublimi dell’epistolario (I Corinth., XIII, 1-13),
            tenta come di sollevare un lembo del mistero che cela ai mortali la vita
            del Sommo Amore. L’oggetto primario ed immediato del precetto della
            carità è Dio, ultimo fine della creatura; l’Apostolo tuttavia insiste
            nel descriverne piuttosto le irradiazioni verso gli uomini, in quanto
            sono immagini di Dio e membra mistiche del Cristo; giacché nessuno potrà
            facilmente lusingarsi d’amare Dio, l’Invisibile, se in pari tempo non lo
            ama attraverso le creature che visibilmente lo rappresentano.</p>
            <p>Il responsorio graduale oggi è tolto dal salmo 76; è meno cupo di
            quello delle due stazioni precedenti, perché l’anima già prospetta la
            vittoria in grazia della sua speranza nell’aiuto di Iahvè: «Tu sei il
            Dio che solo operi meraviglie; rendesti celebre fra le genti la tua
            possanza. Hai redento nel tuo braccio il popolo tuo, i figli d’Israel e
            di Ioseph».</p>
            <p>Il tratto è un bell’inno di riconoscenza a Dio per i suoi divini
            attributi di padre e pastore del popolo suo: «Esultate in Iahvè su tutta
            la terra, ministrate a Dio in letizia. Avanzatevi alla sua presenza con
            tripudio; conoscete che Iahvè egli è Dio. Egli ci ha fatti, e non già
            noi stessi; noi siamo il suo popolo e il gregge dei suoi pascoli».</p>
            <p>Segue l’annunzio definitivo del dramma pasquale (Luc. XVIII, 31-43).
            Gesù si muove alla volta della città che aveva la triste privativa di
            essere il luogo dove regolarmente doveva consumarsi l’assassinio di
            ciascun profeta: <em>Non capit Prophetam perire extra Ierusalem</em>; e
            quando Pietro nel suo amore impetuoso tenta di dissuadere il Redentore
            dall’esporsi a quel pericolo, questi lo respinge da sé chiamandolo
            Satana, il tentatore, ed osservando che chi non ama la croce non intende
            nulla delle cose divine. Un miracolo, quello del cieco di Gerico, viene
            a confortare la fede titubante dei dodici discepoli, mostrando loro che,
            se l’umanità di Cristo soccombeva volontariamente alla violenza dei suoi
            nemici, la divinità, quella cioè che in lui operava tante meraviglie,
            l’avrebbe bentosto, il terzo giorno, richiamata alla luce della vita
            indefettibile e gloriosa.</p>
            <p>L’antifona del salmo offertoriale (salmo 118), mentre benedice Iahvè
            perché ha dato grazia al Salmista di profferire intrepidamente tutti i
            suoi giudizi, anche al cospetto dei potenti della terra e degli empi, lo
            prega che continui ad ammaestrarlo interiormente circa i suoi
            comandamenti.</p>
            <p>La colletta sulle oblate è identica a quella della III domenica dopo
            l’epifania.</p>
            <p>L’antifona per la Comunione deriva dal salmo 77, e letteralmente
            tratta degli Ebrei che nel deserto si cibarono prodigiosamente delle
            carni di quaglie da loro bramate. Ma si applica anche al cibo
            Eucaristico, di cui quei miracoli dell’Antica Legge erano altrettanti
            simboli o figure profetiche: «Mangiarono e ne furono ben satolli, e il
            Signore contentò il loro desiderio, né fu vana la loro speranza».</p>
            <p>Nella colletta Eucaristica preghiamo il Signore che, il cibo celeste
            a cui abbiamo partecipato, ci protegga contro ogni assalto ostile.</p>
            <p>Quant’è profondo il mistero della Croce, così che perfino gli
            Apostoli, quelli che già da tre anni erano stati iniziati alla scuola di
            Gesù, ancora non l’intendono punto. Non solo essi non lo intesero
            nell’odierna salita a Gerusalemme, ma non vi giunsero neppure la sera
            del banchetto pasquale, in cui furono consacrati pontefici del
            Testamento Nuovo. Pochi momenti appresso, <em>omnes, relicto eo,
            fugerunt</em> e lasciarono Gesù solo salir al Calvario. Quanto dunque
            vuol essere studiato e meditato Gesù Crocifisso, onde non errare circa
            un punto della massima importanza, verso il quale deve orientarsi tutta
            la nostra vita soprannaturale: il mistero dell’espiazione nel
            dolore.</p>
            <p>L’antifonario Gregoriano contiene i canti propri delle sole messe del
            mercoledì e del venerdì di quinquagesima, mentre il giovedì e il sabato
            anche oggi ripetono le loro melodie da altre messe. Questa anomalia è
            forse in relazione colla circostanza, che sin dal II secolo le stazioni
            settimanali delle ferie IV e VI erano in onore in Africa e in Roma; i
            digiuni quaresimali anticipati durante gli ultimi quattro giorni di
            quinquagesima, poterono facilmente stratificarsi sulla doppia messa
            stazionale della corrente settimana di quinquagesima, senza bisogno di
            turbare troppo l’Ordine dell’Antifonario. La quaresima aveva le sue
            stazioni quotidiane ben determinate; per queste astinenze suppletorie e
            di carattere, al principio, quasi di devozione particolare, potevano ben
            bastare le due messe tradizionali, che sin dall’evo apostolico avevano
            consacrato in ciascun mercoledì e venerdì dell’anno il sacro digiuno
            ebdomadario.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 35-38.</p>
    </footer>
</body>
</html>
