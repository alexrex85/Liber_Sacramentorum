<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="martedì-dopo-la-iv-domenica-di-quaresima">MARTEDÌ DOPO LA IV
                DOMENICA DI QUARESIMA</h3>
                <p><strong>Colletta al monastero «Sanctae Mariae domnae
                Rosae».</strong></p>
                <p><strong>Stazione a San Lorenzo in Damaso.</strong></p>
                <p>La chiesa della colletta corrisponde all’attuale Santa Caterina dei
                Funari, e la fondatrice del cenobio può essere quella <em>nobilissima
                foemina</em>, il di cui padre nel 967 concesse una terra al monastero
                sublacense. Un tempo <em>Sancia Maria domnae Rosae</em> fu la sede del
                primicerio della <em>schola</em> Lateranense; nel 1536 Paolo III la
                concesse a sant’Ignazio di Loyola, il quale v’istituì un conservatorio
                per giovanette povere.</p>
                <p>La basilica di San Lorenzo in Damaso toglie il nome dal grande
                Pontefice delle Catacombe, il quale la fece ricostruire a fianco degli
                antichi archivi della chiesa romana, là appunto dove aveva consumato la
                sua lunga carriera ecclesiastica il padre, e dove l’aveva cominciata
                egli stesso da fanciullo. Trattasi quindi d’un vero ricordo domestico,
                tanto più che una tradizione vuole che la famiglia di papa Damaso, al
                pari di quella di san Lorenzo, fosse originaria di Spagna, né sembrano
                assolutamente infondate le ipotesi di quegli archeologi che
                identificherebbero il celebre vescovo Leone sepolto a Campo Verano
                presso la tomba dell’arcidiacono Lorenzo, collo sposo di quella
                <em>Laurentia</em> che è appunto la madre del nostro Damaso. Comunque
                sia, sappiamo dai documenti che Damaso nacque però da famiglia stabilita
                da lungo tempo a Roma; l’alta posizione ecclesiastica di suo padre
                faceva facilmente preludere che anche suo figlio avrebbe a suo tempo
                conseguito i supremi onori, cosi che in una solenne epigrafe nella sua
                qualità di Papa nato, Damaso poté ricevere l’appellativo:</p>
                <blockquote>
                <p><em>Natus qui antistes Sedis Apostolicae</em>.</p>
                </blockquote>
                <p>Sotto il principale altare dell’odierna basilica stazionale si
                conservano le sacre reliquie del suo fondatore, trasportate colà dal suo
                ipogeo sepolcrale che sorgeva in vicinanza di quello di Marco sulla via
                Ardeatina.</p>
                <hr />
                <p>L’introito deriva dal salmo 54 che è quello dei Martiri: «Ascolta, o
                Iahvè, la mia voce, né dispregiare la mia supplica, ché io vo attorno
                contristato, e già pavento all’udire la voce del nemico e dell’iniquo
                oppressore». È questo il grido del giusto, la preghiera di Gesù
                nell’orto del Getsemani, quando per noi sostenne aspra lotta col
                tentatore, il quale vantava su di lui innocente e santo i diritti del
                peccato, della morte e dell’inferno.</p>
                <p>Nella colletta supplichiamo Dio, che l’osservanza dell’astinenza
                corporale, mentre ci fa padroneggiare del senso con immenso vantaggio
                della vera pietà, c’impetri altresì il desiderato perdono.</p>
                <p>La lezione (Esod. XXXII, 7-14) riferisce la bella preghiera di Mosè,
                in occasione del peccato d’idolatria commesso dal suo popolo. Questa sì
                che è carità perfetta, bramare cioè d’essere piuttosto cancellato dal
                libro degli amici di Dio, anziché lasciar perire i propri fratelli sotto
                il peso della giustizia di Dio. La carità fece sì che Mosè, al dir della
                Scrittura, si trovasse quasi alle prese con questa divina, ma terribile
                giustizia; ci stette, ma la carità vinse.</p>
                <p>Il graduale è tolto dal salmo 43; ispirandoci in esso alla preghiera
                del grande Legislatore Ebreo che, a placare lo sdegno di Dio, aveva
                invocato i meriti dei primi Patriarchi, supplichiamo il Signore a dare
                aiuto ai tardi nepoti, come negli antichi tempi l’ha dato ai primi
                padri. Le maraviglie compiute dal Signore allora, devono animarci alla
                più filiale speranza, giacché né il braccio suo s’è rattrappito per gli
                anni, né il cuor suo palpita meno d’amore per noi.</p>
                <p>La ribellione degl’Israeliti contro Mosè, di cui s’è narrato nella
                precedente lezione, mentre contiene forse un’allusione allo scisma che
                scoppiò in Roma in occasione dell’elezione di Damaso a Pontefice, quando
                lo abbandonò perfino gran parte del clero, è una figura tipica di quello
                che, giusta l’odierna lezione evangelica (Giov. VII, 14-31) incontrò il
                divin Salvatore per la festa dei Tabernacoli. Il parentado di Gesù
                avrebbe amato che il Salvatore coi prodigi e coll’eloquenza avesse fatto
                del richiamo intorno a sé, specialmente nella capitale e in giorno
                solenne; Egli invece preferisce il nascondimento e l’umiltà, e se sale a
                Gerusalemme, lo fa inosservato e senza alcun apparato che arieggi un
                dramma messianico. Gli è che non cerca sé medesimo, né la propria
                gloria, ma solo l’onore del Padre.</p>
                <p>Del resto, ai Giudei che volevano veder sempre dei segni, dava una
                delle più forti prove delle sua divinità in questo che, non ostante
                tutto l’odio che gli portava il Sanhedrin, Egli lo sfidava mostrandosi
                in pubblico, predicando, risanando gl’infermi, e sinché non giunse l’ora
                da lui stabilita, nessuno poté torcergli un capello. Quando poi
                quest’ora benedetta giunse, gli Ebrei nella stessa passione di Cristo
                non poterono fargli nulla di più di ciò che molti secoli innanzi lo
                Spirito Santo aveva predetto per bocca dei Profeti. Erano state previste
                le più minute circostanze di tempo, di luogo e di persone, così che san
                Pietro pregando poté dire che il Sinedrio aveva congiurato contro il
                Cristo: <em>facere quae manus tua et consilium tuum decreverunt
                fieri</em>. È da notarsi, che nella terminologia liturgica romana questa
                prima settimana della seconda metà di quaresima prendeva il nome di
                mediana; in relazione coll’odierna lettura evangelica <em>die festo
                mediante</em>, che però in altre Chiese differivasi sino alla metà del
                tempo pasquale.</p>
                <p>Il verso dell’offerta è tratto dal salmo 39: «Ho atteso con pazienza
                il Signore ed Egli s’è rivolto a me; ha esaudito il mio grido ed ha
                posto sul mio labbro un nuovo cantico in sua lode». Qual è questo nuovo
                cantico di lode? L’inno della resurrezione, l’<em>Eucharistia</em> del
                Testamento Nuovo nel Sangue del Signore.</p>
                <p>La colletta che fa da preludio al Canone è quella stessa della terza
                domenica dopo l’Epifania.</p>
                <p>Per il canto della Comunione oggi ci fornisce il verso il salmo 19:
                «Noi ci rallegriamo che ci hai concesso salvezza, e celebriamo, o
                Altissimo, il tuo santo Nome». Il nome di Dio è il Verbo, è Gesù, che
                dice tutta la gloria, la bellezza, la potenza e la bontà del Padre; ed
                Egli è appunto la salvezza divina inviata agli uomini, fonte di gaudio,
                e nel quale unicamente conviene rallegrarsi.</p>
                <p>La colletta per l’Eucaristia, ossia il rendimento di grazie dopo la
                Comunione, è quella del venerdì precedente. Negli antichi Sacramentari
                l’ordine delle collette è meno rigoroso che quello delle lezioni, perché
                ve n’era un gran numero di ricambio; chi sceglieva questa, chi quella, e
                così si spiega che nell’attuale testo del Messale, non ostante tanta
                ricchezza, s’incontrino delle lacune, supplite alla meglio con
                ripetizioni.</p>
                <p>Nella <em>missa</em> del popolo, il sacerdote invoca su di lui la
                divina pietà, perché cessino finalmente i castighi – originariamente gli
                assedi dei barbari, i terremoti, la peste, la fame, la dissoluzione
                della cosa pubblica – che lo travagliano, e possa risollevarsi nella
                dolce speranza della divina clemenza.</p>
                <p>Quali sono le prime fonti dell’infelicità, non solo privata, ma
                pubblica e sociale? Ecco, ce lo dice lo Spirito Santo: <em>miseros facit
                populos peccatum</em>. Rimoviamo da noi il peccato, e cesserà la sua
                sanzione da parte della divina giustizia, e non avranno più ragione di
                essere la morte, le afflizioni, i morbi ecc., quello insomma che
                l’Apostolo con frase scultoria chiama <em>stipendia peccati</em>.</p>
                <p>Non è senza un mistero che Gesù va alla festa dei Tabernacoli quando
                la solennità era già a metà. Con questo, oltre ad insinuarci l’amore che
                dobbiamo portare alla sacra liturgia e ai riti del culto, volle
                insegnarci ancora che Egli è il centro così della creazione, che della
                storia. Tutto fa capo a lui, e l’ordine e l’armonia delle creature sta
                appunto in questa relazione di finalità che tutto il creato ha col Verbo
                di Dio. Guai a chi violenta e spezza quest’ordinamento divino del mondo,
                ed immola la creatura all’egolatria, che è il culto della propria
                eccellenza! Dio solo è tutto, ed è Lui <em>in quo vivimus, movemur et
                sumus</em>.</p>
                <hr />
        </section>
    </main>
    <p>Alfredo Ildefonso Schuster, <em>Liber Sacramentorum</em>, vol. III,
    Torino – Roma, Casa Editrice Marietti, 1930, pp. 122-125.</p>
    <footer>

    </footer>
</body>
</html>
