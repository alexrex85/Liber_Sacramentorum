<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="martedì-dopo-la-i-domenica-di-quaresima">MARTEDÌ DOPO LA I
                DOMENICA DI QUARESIMA</h3>
                <p><strong>Colletta a San Nicola in Carcere.</strong></p>
                <p><strong>Stazione a Sant’Anastasia.</strong></p>
                <p>Già conosciamo la basilica diaconale di san Nicola nel foro olitorio,
                che nel medio evo divenne una delle chiese più centrali ed importanti di
                Roma; quando cioè i Pierleoni, gli Orsini, i Frangipani ecc. si furono
                come acquartierati intorno al Campidoglio. Ivi presso, nel 1099 spirò
                papa Urbano II, ospite dei Pierleoni, ed il suo corpo ebbe onorifiche
                esequie appunto in San Nicola in Carcere. L’appellazione «in carcere»
                risale al medio evo, ma non è da confondersi il carcere «ad Elephantum»
                del foro olitorio, colle latomie del <em>Tullianum</em> sotto il
                Campidoglio.</p>
                <p>La celebrità del culto di sant’Anastasia, forse più antico in Roma
                della stessa festa di Natale, fece sì che, sotto l’influsso del
                Cesarismo bizantino, il suo titolo, il quale veniva appunto considerato
                come chiesa di corte ai piedi del Palatium imperiale, fosse prescelto
                per la seconda messa Natalizia e per la seconda stazione quaresimale.
                Infatti, non sembra punto effetto di pura coincidenza, ché, dopo la
                basilica esquilina di Pietro e Paolo, succeda subito quella imperiale
                alle radici del <em>Palatium</em>.</p>
                <p>Una tradizione vuole che il <em>titulus Anastasiae</em>, menzionato
                già in un sinodo del 499, ricordi la casa della Martire; ma non è
                esclusa l’opinione che si tratti invece d’una semplice identità di nome
                tra la fondatrice della basilica e la Santa titolare. San Leone I tenne
                in Sant’Anastasia una vigorosa omilia contro l’eresia d’Eutiche,
                probabilmente quindi per Natale. La chiesa è decorata di preziosissime
                Reliquie.</p>
                <hr />
                <p>L’antifona di V tono per l’introito, nel testo dell’antifonario
                Gregoriano ha tanta snellezza e slancio che vuole essere assolutamente
                sentita. «Signore tu sei per noi un refugio di età in età, d’evo in evo»
                (salmo 89).</p>
                <p>Ecco il testo della prima preghiera dopo la prece litanica.
                «Riguarda, o Dio, la tua famiglia, e fa sì che mentre la carne viene
                raffrenata dalla mortificazione, rifulga lo spirito ai tuoi occhi per
                l’ardore dei santi desideri».</p>
                <p>La lezione seguente (Is. LV, 6-11) descrive le qualità della vera
                penitenza, che dev’essere cioè accompagnata da un fermo proposito di
                conversione. L’uomo non arriva ad intendere tutto il mistero di
                misericordia che si asconde nella propensione di Dio a perdonare al
                peccatore. La sua grazia è paragonata ad una pioggia benefica, che
                rinfresca e feconda il suolo, e lo fa germogliare.</p>
                <p>Il graduale è tolto dal salmo 140, che in tutte le liturgie orientali
                è proprio dell’Ufficio Lucernare della sera: «Salga la mia prece come il
                timiama al tuo cospetto, o Iahvè; il levare in alto le mie braccia, sia
                come il sacrificio vespertino».</p>
                <p>È da rilevare l’importanza liturgica di questo salmo lucernale d’uso
                quasi universale, fuorché a Roma. Infatti, la Città Eterna, se pure nel
                III secolo conobbe l’ufficio «ad incensum lucernae» della sera, ben
                presto però ne smise l’uso; tanto che a suo tempo san Benedetto
                determinò liberamente il proprio <em>cursus</em> salmodico dei vespri,
                senza alcun riguardo a tradizioni orientali di sorta, appunto perché
                Roma punto non conosceva queste tradizioni.</p>
                <p>Nel rito benedettino il salmo 140 fa parte dell’ufficio del vespero
                solo il giovedì; mentre invece nell’antifonario Gregoriano troviamo il
                responsorio graduale tratto da questo medesimo salmo, tanto nella messa
                vespertina d’oggi, che in quella notturna delle vigilie domenicali dopo
                il sabato dei IV Tempi. È da por mente che per parecchi secoli Roma
                punto non conobbe l’ufficio canonico del vespero; ne teneva però il
                luogo la messa stazionale, celebrata in quaresima o nel di precedente a
                qualche festa solenne, appunto in sull’ora del tramonto quando gli
                Orientali celebravano l’ufficio del Lucernare.</p>
                <p>La lezione evangelica (Matth. XXI, 10-17) descrive Gesù che, tra gli
                osanna dei bambini, discaccia i negozianti, profanatori del tempio. Il
                partito dominante, i Farisei, il Sinedrio, se ne adonta, e vuole perciò
                che il Salvatore imponga silenzio a quelle turbe: ma Egli fa rilevare in
                quelle acclamazioni il compimento della profezia messianica, la quale
                per mezzo del Salmista annunziava come Iddio sul labbro del pargoli
                avrebbe posto un inno di lode contro il livore dei denigratori del suo
                Cristo.</p>
                <p>Siccome il titolo d’Anastasia nell’evo bizantino era come la chiesa
                palatina, così è probabile che la scelta della lezione evangelica sia
                stata occasionata da qualche abuso contro il rispetto dovuto al luogo
                sacro, tanto da sollecitare l’intervento dell’autorità
                ecclesiastica.</p>
                <p>L’antifona per l’offertorio appartiene al salmo 30: «Io sperai, o
                Iahvè, in te; dissi: tu sei il mio Dio; i miei giorni sono nelle tue
                mani».</p>
                <p>Preghiera sulle oblate: «Placati, o Signore, per l’offerta di
                quest’oblazione e ci difendi da ogni pericolo». Ecco in breve accennati
                i frutti propiziatori ed impetratori della Comunione.</p>
                <p>L’antifona per la Comunione deriva dal 4 salmo: «Al mio grido
                rispondesti tu, o Dio autore della mia giustizia; nell’angustia mi fai
                largo; abbi pietà di me, o Signore, ed ascolta la mia prece».</p>
                <p>La colletta di ringraziamento è quella della V domenica dopo
                l’epifania.</p>
                <p>Ecco la colletta sul popolo: «Salgano a te, o Signore, le nostre
                preci, e dalla tua Chiesa tieni lungi ogni malvagità».</p>
                <p>Oggi il Vangelo ci descrive quattro sorta di persone che entrano in
                relazione con Gesù nel tempio; e sono i negozianti, gl’infermi, i
                fanciulli e i membri del sinedrio. Ciascuno ne ricavò un frutto
                proporzionato alle sue disposizioni d’animo. I venditori sacrilegi e i
                superbi scribi si ostinarono vieppiù nella loro malizia, mentre la
                semplice innocenza dei pargoli e l’umiltà degl’infermi mossero a
                misericordia il Cuore di Gesù, il quale diffuse su quei meschini i
                tesori del suo amore. Tanto, dunque, importa accostarsi ai Sacramenti,
                all’orazione, alla meditazione colla conveniente preparazione.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 62-64.</p>
    </footer>
</body>
</html>
