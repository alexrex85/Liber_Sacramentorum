<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Settimana Santa</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="lunedì-santo">LUNEDÌ SANTO</h3>
            <p><strong>Colletta a Santa Balbina.</strong></p>
            <p><strong>Stazione al titolo «de fasciola».</strong></p>
            <p>Il titolo di Balbina su quella parte del piccolo Aventino che
            sovrasta a cavaliere le ampie rovine delle terme di Caracalla, è già
            noto ai lettori. Poco discosto di là s’eleva la basilica «<em>de
            fasciola</em>» che una tradizione molto antica poneva in relazione con
            san Pietro, allorché ad evitare la persecuzione si sarebbe allontanato
            da Roma. Ad un miglio circa della via Appia si sarebbe sciolta la fascia
            che copriva la gamba dell’Apostolo tutta piagata dai ceppi che l’avevano
            stretto in prigione, e Cristo stesso gli sarebbe apparso in atto di
            entrare in città. <em>Domine, quo vadis?</em> – dice allora san Pietro
            al divin Maestro. – <em>Eo Romam iterum crucifigi</em>, risponde Gesù, e
            dispare. A quelle parole Pietro comprende che il Salvatore avrebbe
            dovuto essere messo a morte in Roma nella persona del suo primo Vicario,
            ed ubbidiente al comando ritorna tosto in città.</p>
            <p>Allo stato attuale dei documenti, ignoriamo quale possa essere stato
            il fondamento di questa graziosa leggenda; certo si è che essa è molto
            antica, ed il suo valore trova un addentellato nel nome stesso «<em>de
            fasciola</em>» attribuito al Titolo insin dal principio del IV
            secolo.</p>
            <p>Sotto l’altare vi si conservano i corpi dei martiri Nereo, Achilleo e
            Domitilla, ivi trasferiti una prima volta dal vicino cimitero di
            Domitilla sull’Ardeatina, quando questo dopo i tempi di Paolo I cadde in
            abbandono e in dimenticanza. In seguito, desolata tutta la regione della
            via Appia dalla malaria, anche il titolo della <em>fasciola</em> andò in
            rovina, sicché i corpi dei suoi Martiri furono trasportati nell’interno
            della Città, nella diaconia di Sant’Adriano al Foro.</p>
            <p>Quando in sulla fine del secolo XVI il Cardinal Baronio divenne
            titolare della basilica della <em>fasciola</em>, fece ristaurare i
            mosaici dell’arco trionfale del tempo di Leone III, trasferì nuovamente
            da Sant’Adriano al proprio titolo i corpi dei santi Nereo, Achilleo e
            Domitilla, e sul loro sepolcro eresse un nuovo altare cosmatesco, già
            esistente nella basilica di San Paolo sull’Ostiense.</p>
            <p>L’odierno Messale Piano oggi assegna la stazione alla chiesa di Santa
            Prassede, il che deriva dall’uso dell’estremo medio evo, quando cioè il
            titolo «<em>de fasciola</em>» se ne giaceva abbandonato.</p>
            <p>Il «<em>titulus Praxedis</em>» sull’Esquilino comparisce la prima
            volta in un’epigrafe del 491, venuta alla luce nel cimitero d’Ippolito
            sulla via Tiburtina e che ricorda uno dei suoi preti. Pasquale I che ne
            fu titolare la ricostruì dalle fondamenta, spostandola però alquanto di
            sito, ma a rendere più venerabile il nuovo edificio, vi depose un gran
            numero di corpi di Martiri, colà trasportati dai cimiteri suburbani,
            oramai caduti in abbandono.</p>
            <p>Oltre i mosaici dell’abside, sono pure assai importanti quelli
            dell’oratorio di San Zenone, ove sino al 1699 questo prete martire
            riposava a fianco del fratello suo, Valentino. Vi si venera altresì una
            antica immagine della S. Vergine, ed una colonna di diaspro sanguigno
            portata in Roma da Gerusalemme nel 1223, perché una tradizione affermava
            che fosse quella a cui venne legato il Divin Salvatore durante la sua
            flagellazione.</p>
            <p>Sotto l’altare maggiore è deposto il corpo della Santa titolare della
            basilica, ed in una cripta sotto il presbiterio riposano tutti quei
            numerosi corpi di Martiri, tolti da Pasquale I ai cimiteri fuori di
            Roma; per modo che questa basilica, a cagione della sua antichità, dei
            monumenti artistici e delle sacre reliquie che custodisce, può
            considerarsi come uno dei più insigni santuari di Roma cristiana.</p>
            <hr />
            <p>L’antifona d’introito è tolta al salmo 34, che anche nella liturgia
            greca viene adattato alla passione di Cristo: «Giudica, o Iahvè, i miei
            avversari; aggredisci i miei assalitori; prendi lo scudo e l’egida e
            vieni in mio aiuto. Trai fuori la spada e precludi lo scampo di fronte
            ai mei persecutori; di’ tu all’anima mia: il tuo soccorso sono io».</p>
            <p>Il Cristo, sopraffatto dalla moltitudine e dalla violenza dei suoi
            avversari – tutti i peccatori, della cui reità s’era compassionevolmente
            caricato egli, Agnello immacolato – non solo appella al Padre e protesta
            la propria innocenza, ma lo supplica altresì di porre termine alla
            baldanza del Satana contro l’umanità e specialmente contro il suo corpo
            mistico che è la Chiesa, fiaccandone la potenza. Il Padre ha esaudito il
            grido del Figlio; egli ha schiacciato il capo al dragone infernale sotto
            il peso della Croce, ed è venuto in soccorso dell’Unigenito
            risuscitandolo a nuova vita, impassibile e gloriosa.</p>
            <p>La colletta esprime tutta la solenne mestizia di questi santi giorni:
            «Fa, o Signore, che, mentre a cagione della nostra debolezza siamo già
            per venir meno sotto il peso di tanti flagelli, meritati pur troppo dai
            peccati nostri, ci risollevi l’animo l’efficacia dei patimenti del tuo
            Unigenito».</p>
            <p>Come Gesù Cristo si offrì per noi spontaneamente al Padre sull’altare
            della Croce, così Egli in cielo ripeté nuovamente in nostro favore
            quest’offerta salutare ogni volta che noi lo desideriamo, ed a tale
            scopo invochiamo i meriti della sua passione.</p>
            <p>La lezione deriva da Isaia (L, 5-10), e descrive il Cristo che
            innanzi al Padre si offre a contradittorio coi suoi avversari. Egli ha
            esposto il suo corpo ai flagelli, le sue gote a quelli che lo
            scarnificavano, la sua faccia a coloro che lo ricoprivano di sputi –
            Isaia descrive tutto questo molti secoli prima con tale un’esattezza di
            circostanza, che ha meritato alle sue pagine il titolo di Protoevangelo.
            – Però la coscienza del Giusto oppresso sotto le calunnie degli
            avversari non gli rimorde nulla, ed Egli, privo d’ogni altro scampo,
            appella a quello che è la forza di tutti i deboli e di tutti i
            derelitti, e che, invocato da loro nel momento della prova, fa tremare
            tutti i prepotenti: Dio. Se in un libro d’argomento sacro, com’è il
            nostro, è permesso di citare un’autorità profana, i lettori che hanno
            letto il classico romanzo del Manzoni, ricordino l’impressione che
            produsse sull’animo dell’Innominato il nome santo di Dio invocato dalla
            sua vittima nella sera della sua cattura. Termina Isaia con questa frase
            cosi solenne: «Chi brancola fra le tenebre senza scorger spiraglio di
            luce, speri nel Signore e s’appoggi sul suo Dio». Appoggiarci su Dio e
            credere al suo amore: la vita spirituale sta tutta qui, e beato chi lo
            intende affidandosi interamente al Signore, senza riserva alcuna.</p>
            <p>Il responsorio è tratto dal medesimo salmo dell’introito, ed invoca
            il Signore che venga in soccorso del suo Cristo. Non è a credere che
            tante preghiere di Gesù siano rimaste inascoltate perché Dio non l’ha
            sottratto alla morte di Croce. No; esse anzitutto, come nell’orto degli
            ulivi, esprimevano la naturale riluttanza al patire che dimostra la
            verità dell’umana natura del Signor nostro Gesù Cristo. Inoltre questi
            voti erano espressamente subordinati alla volontà del Padre che esigeva
            la Redenzione del genere umano per mezzo del sacrificio del suo
            Unigenito. Di più, queste preghiere riguardavano altresì la condizione
            del corpo mistico del Salvatore, che sono i fedeli, i quali Gesù voleva
            ad ogni modo strappare dalle fauci dell’infernale dragone.</p>
            <p>La preghiera del Redentore venne accettata e gradita dal Padre a
            cagione della dignità dell’orante, siccome bene spiega l’Apostolo. I
            suoi voti furono completamente esauditi, ché la sapienza di Dio fece
            ridondare i tormenti e le calunnie della Sinagoga a maggior gloria del
            Cristo nel giorno della sua vittoria e del finale trionfo.</p>
            <p>Mancano sei giorni al sabato pasquale. Oggi perciò si legge il
            racconto Giovanneo (XII, 1-9) del convito celebrato da Gesù in casa di
            Lazzaro appunto sei giorni innanzi la Pasqua. Giova notare che i Giudei
            di Gerusalemme celebrarono questa solennità il 15 Nisan, cioè il giorno
            appresso alla morte del Signore, il quale perciò nella sera del giovedì
            13 Nisan dové anticipare di 24 ore la cena legale dell’agnello. È
            probabile che quest’anticipazione, giustificata d’altra parte dalla
            circostanza della sua imminente morte, fosse in uso tra i Galilei,
            affine di evitare nel tempio per l’uccisione dell’agnello pasquale una
            ressa troppo pericolosa di popolo. – È noto che i Galilei solevano
            recarsi in armi alla festa pasquale di Gerusalemme, onde le autorità
            facevano del tutto per allontanare le occasioni di conflitto tra i
            Giudei e i Galilei.</p>
            <p>Durante il convito, Maria ripeté il gesto del giorno della sua prima
            conversione ed unse con profumi i piedi di Gesù. Il Redentore però che
            era tutto preoccupato del pensiero dell’imminente sua morte, diè
            all’atto un significato funereo, e volle considerarlo come un’amorosa
            anticipazione dell’imbalsamazione del suo cadavere. Quanto più infatti
            il Cuore di Gesù era rattristato a cagione della perfidia dei suoi
            nemici, altrettanto sembra sensibile ai minimi segni d’affetto da parte
            dei suoi amici. Egli si compiace d’un amore che non è interessato, che
            non conta neppure col pretesto della beneficenza ai poveri. «Voi i
            poveri li avete sempre con voi; invece me non avrete a lungo». E volle
            dire che bisogna profittare delle occasioni favorevoli della grazia
            divina, giacché per questo non ci mancherà tempo di concedere alla
            natura quanto giustamente ella reclama. Quando Gesù vuol stare qualche
            momento con noi, dimentichiamo pure la sollecitudine degli affari
            esteriori; dimentichiamoci e pensiamo a Gesù.</p>
            <p>I poveri li avete sempre con voi. Questa è una delle più confortanti
            promesse ed uno dei più preziosi tesori che il Signore lascia alla
            Chiesa. Gesù dipartendosi da questo mondo per andare al Padre, come
            lascia se medesimo in Sacramento affine di starsene coi suoi fedeli,
            così vuol restare con noi nella persona dei poveri.</p>
            <p>L’antifona per l’offertorio deriva dal salmo 142, ed in essa il
            Giusto invoca scampo dalle insidie dei nemici. Questo scampo tuttavia
            egli non lo cerca nelle consolazioni della natura, come spesso fanno
            tante anime afflitte che tolgono al dolore cristiano tutto il suo
            profumo soprannaturale, cercando compianto e sollievo tra le creature, o
            nei compensi della natura. Nella lotta, nella tentazione il giusto nulla
            vuole che Dio, e perciò lo prega che mediante il lume interiore lo guidi
            a compiere il suo santo volere.</p>
            <p>La colletta d’introduzione all’anafora consecratoria è identica a
            quella della prima domenica d’Avvento. In essa preghiamo che la virtù
            del Sacramento ci mondi, onde più degnamente possiamo giungere a
            celebrare <em>suum principium</em>, cioè, la festa pasquale, quando
            appunto l’Eucaristia venne istituita.</p>
            <p>L’antifona per la Comunione è tolta dal salmo 34. È sempre lo stesso
            concetto che domina la liturgia di tutta questa quindicina pasquale. È
            il Cristo che si trova sotto l’incubo del giudizio dei suoi nemici; si
            sente sopraffatto dalle calunnie; appella al Padre e l’invoca a
            testimone dell’innocenza conculcata: «Siano disonorati e svergognati
            quanti gioiscono sulle mie sciagure – il demonio cioè che sogghignava ai
            piedi della Croce e gli amici suoi che passavano e ripassavano davanti
            ad essa, facendosi beffe di Gesù –; siano coperti di rossore e di paura
            quelli che di me vanno sparlando».</p>
            <p>Nella colletta eucaristica impetriamo dal Signore quel fervore,
            quella fame cioè spirituale che ci faccia gustare tutte le intime
            dolcezze della Comunione e ce ne faccia esperimentare i frutti. Come
            infatti il cibo materiale tanto più rallegra e conferisce alla sanità
            del corpo quanto più florida è la salute di chi se ne nutre, del pari
            l’Eucaristia produce nell’anima sempre maggior frutto, quanto più grande
            sarà la carità ed il fervore di colui che si comunica. Tanto dunque
            importa la conveniente preparazione ai santi Sacramenti.</p>
            <p>Nella colletta di benedizione al popolo, supplichiamo Dio ad
            aiutarci; onde con slancio di fede ardente e d’amore generoso noi
            possiamo giungere tra pochi giorni a celebrare il massimo dei suoi
            benefici; quello cioè col quale s’è degnato di restaurarci, di rifarci
            cioè a nuovo, mediante la sua redenzione nel Sangue.</p>
            <p>Gesù continua la sua passione in tutta la storia della Chiesa, e
            perciò in tutti i tempi sono necessarie delle anime amanti che coi loro
            aromi, col loro affetto cioè, compensino il dolce Maestro delle ingiurie
            di cui lo ricolmano i tristi. Felici queste anime riparatrici, tanto più
            opportune oggi, quando l’empietà sta travolgendo il mondo! L’unguento
            prezioso e fragrante che esse versano sui piedi di Gesù, sono le loro
            lagrime, è la vita loro santa che, a cagione dell’esempio edificante,
            diffonde il buon odore di Cristo su tutta la Chiesa. Il mondo ritiene
            inutili e sprecate queste anime contemplative, ed, al pari di Giuda,
            vorrebbe speculare sulla loro vocazione: Gesù però ne prende le difese
            ed assicura che, senza danno della pubblica beneficenza, anche queste
            anime riparatrici votate alla penitenza e alla preghiera, gli sono
            necessarie nella Chiesa.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 190-194.</p>
    </footer>
</body>
</html>
