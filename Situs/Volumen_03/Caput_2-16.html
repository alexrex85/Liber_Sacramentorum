<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="lunedì-dopo-la-ii-domenica-di-quaresima">LUNEDÌ DOPO LA II
                DOMENICA DI QUARESIMA</h3>
                <p><strong>Colletta ai Santi Cosma e Damiano.</strong></p>
                <p><strong>Stazione a San Clemente.</strong></p>
                <p>La basilica dei due medici Anargiri sorge sul Foro, o meglio, da
                Felice IV fu adattata dentro le antiche aule dell’<em>Eroon</em> di
                Romolo e del tempio <em>Sacrae Urbis</em>, ove si custodiva l’archivio
                catastale della città. Nell’evo bizantino ebbe fama d’insigne santuario
                dove i due Martiri compivano ogni sorta di guarigioni miracolose a
                favore dei loro devoti.</p>
                <p>La basilica di San Clemente poi sorge sulle aule d’un’antica
                <em>domus</em> romana che una tradizione molto accreditata pone in
                relazione col Pontefice omonimo. Nulla si oppone alla fama che Clemente,
                all’indomani delle stragi Neroniane, raccogliesse appunto il disperso
                gregge cristiano sotto queste medesime volte della casa che oggi
                visitiamo, e lo confortasse a perseverare costante nella fede. Sembra
                che in seguito, durante l’ultima persecuzione, si sia voluto
                deliberatamente profanare la memoria cristiana, insediandovi Mitra, il
                quale tuttavia sotto Costantino dové nuovamente cedere il posto al
                Cristo. Da uno studio accurato sulla topografia dell’edificio basilicale
                è dato di poter arguire che l’architetto ha voluto far corrispondere
                l’altare sopra una vecchia aula, che veniva forse particolarmente
                indicata siccome quella già servita a Clemente.</p>
                <p>San Girolamo ricorda espressamente il <em>dominicum Clementis</em>; e
                siccome a Roma nei primi tempi non si erigevano basiliche a Martiri se
                non sulla loro tomba o nella loro abitazione, così la tradizione romana
                circa la casa di Clemente, non mi sembra possa ammettere alcun dubbio.
                L’attuale basilica è opera di Pasquale II, dopo che nell’incendio di
                Roberto il Guiscardo andò gravemente danneggiata la primitiva, che ora
                trovasi a un livello inferiore.</p>
                <hr />
                <p>L’introito deriva dal salmo 25, ed ha un sapore squisito di
                circostanza. Ricordiamolo: Siamo nella casa d’un martire, e per giunta
                in uno dei primi edifici ecclesiastici di Roma. «Riscattami, o Iahvè, e
                abbi pietà di me, ché io battei la via dritta – è il Martire titolare
                che parla –; ti magnificherò in mezzo all’assemblea» – quelle sinassi
                cioè raccolte da Clemente in casa sua e che preludevano alle nostre
                assemblee stazionali –. «Sorgi a rendermi giustizia, o Signore, ché io
                sono innocente, e confidando in te, non verrò meno».</p>
                <p>Nella colletta impetriamo da Dio che, oltre al digiuno corporale che
                estenua il corpo, ci dia la grazia d’astenerci dai vizi e di praticare
                la giustizia. Due doni, adunque: uno negativo, <em>declina a malo</em>,
                l’altro positivo, <em>et fac bonum</em>, senza di che la pietà non
                sarebbe virtù. Ogni virtù infatti ci addestra a ben fare, e non saprebbe
                concepirsi una virtù che non tendesse ad alcun atto.</p>
                <p>La lezione così sconfortante di Daniele (IX, 15-19), rispecchia
                altresì le tristi condizioni di Roma nel secolo VII, quando più volte
                venne stretta d’ assedio, devastata dalla guerra, dalla fame, dalla
                peste e dai terremoti, così che Gregorio Magno non s’attendeva ormai che
                il cataclisma finale dell’orbe. Però una smisurata fiducia in Dio ed una
                sicura speranza giace in fondo, anzi ispira tutta questa patetica
                supplica, e come Daniele in Babilonia, cosi i Romani a Roma sono certi
                che i meriti dei loro santi Apostoli varranno a salvare la Città Santa,
                e a renderla pari alle fatidiche sorti che le ripromise il divin
                Redentore.</p>
                <p>Il tratto deriva dal salmo 69: «Non tardare, o Signore, mio scudo e
                mia salvezza. Siano confusi e ricoperti d’onta quanti attentano alla mia
                vita».</p>
                <p>Clemente, dopo la sua predicazione e l’episcopato in Roma dov’è
                andato? Un’antica tradizione lo fa morire nel Chersoneso, e forse la
                lezione odierna di san Giovanni (VIII, 21-29), con Gesù che annunzia la
                sua partenza dalla Giudea e l’impossibilità in cui sono gli Ebrei di
                seguirlo, vuole essere come un’accomodatura liturgica alla situazione di
                Clemente, esule da Roma pur dopo morte, senza che l’ambiente pagano che
                non volle accogliere la sua predicazione romana, ma lo trascinò anzi in
                esilio nelle miniere della Crimea, abbia potuto seguirlo nelle sublimi
                regioni della fede e della gloria celeste.</p>
                <p>Il verso offertoriale tratto dal salmo 16 ringrazia Iahvè che si è
                fatto l’intimo dottore dell’anima fedele. Questa considera continuamente
                il Signore come a sé presente, giacché Egli infatti è al suo fianco, ché
                non vacilli per la tentazione.</p>
                <p>La colletta sull’oblate supplica il Signore, ché l’Ostia di
                propiziazione e di lode ci concilii la sua protezione.</p>
                <p>L’antifona per la Comunione è tratta dal primo verso dell’ottavo
                salmo: «Signore, quanta magnificenza irradia dal tuo nome su tutta la
                terra!». Questo nome di Dio che qui in terra lo rappresenta, è prima di
                tutto Gesù Cristo, Verbo eterno di Dio, e nella sua natura umana
                immagine perfetta del Padre. In secondo luogo siamo noi, in quanto
                creati a somiglianza di Dio, ed elevati per mezzo della grazia a
                partecipare a nostro modo della divina natura, a ridirla appresso a Gesù
                Cristo colla santità della vita nostra cristiana.</p>
                <p>La preghiera dopo la Comunione è comune a molte messe: «Questa
                Comunione, o Signore, ci mondi dalle colpe e ci metta a parte della tua
                celeste redenzione».</p>
                <p>Nella benedizione finale sopra il popolo supplichiamo il Signore che,
                avendoci messo in cuore la speranza del perdono, ci accordi altresì la
                grazia della sua consueta misericordia.</p>
                <p>Terribili i danni dell’invidia, descritti cosi vivamente da san
                Clemente nella sua epistola alla Chiesa di Corinto, là dove attribuisce
                a questa vergognosa passione l’istesso martirio degli apostoli Pietro e
                Paolo e delle turbe immolate da Nerone nel circo vaticano! Nell’odierno
                Vangelo si descrive l’invidia della Sinagoga – l’implacabile matrigna
                della Chiesa in tutti i secoli della storia – contro il divin Redentore,
                ma se ne preannunzia il castigo: «Voi mi cercherete nel vostro livore,
                nella vostra disperazione, ma non mi troverete, non potete giungere a
                nuocermi, e soccomberete invece alla vostra stessa iniquità».</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 82-84.</p>
    </footer>
</body>
</html>
