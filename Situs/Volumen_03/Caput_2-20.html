<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="venerdì-dopo-la-ii-domenica-di-quaresima">VENERDÌ DOPO LA II
                DOMENICA DI QUARESIMA</h3>
                <p><strong>Colletta a Sant’Agata in Monastero.</strong></p>
                <p><strong>Stazione a San Vitale.</strong></p>
                <p>L’appuntamento quest’oggi è nella diaconia suburriana di Sant’Agata
                dei Goti, restituita poi al culto cattolico dal Magno Gregorio. Di lì la
                processione muoveva al prossimo titolo di Vestina, dedicato sotto
                Innocenzo I al martire Vitale. Chi è questo Vitale? Probabilmente si
                tratta d’un Martire romano, arbitrariamente confuso da Adone nel
                Martirologio coll’omonimo Martire Ravennate, e in tale ipotesi il Titolo
                consacra il ricordo della sua antica abitazione.</p>
                <p>Nella celebre <em>litania septiformis</em> di san Gregorio a tempo
                della peste, la basilica di Vestina fu destinata come luogo di convegno
                o di colletta, donde doveva muovere verso San Pietro la processione
                delle vedove; in antico il suo clero aveva l’amministrazione del
                cimitero Nomentano <em>in agello</em> dov’era tumulata Agnese.</p>
                <p>Nella messa, la scelta della lezione di Giuseppe calato nella
                cisterna vuota, e della pericope evangelica dei vignaioli perfidi che
                lapidano il figlio del padrone, s’ispira agli atti di san Vitale,
                secondo i quali il Martire sarebbe stato prima sepolto sino alla cintola
                in una fossa, e quindi ucciso a colpi di pietre.</p>
                <hr />
                <p>L’introito è tolto dal salmo 16: «A cagione della giustizia io vedrò
                la tua faccia, e mi sazierò quando sfolgorerà la tua gloria». È il
                Martire che parla, e che nell’occaso della vita tribolata, saluta già
                per la fede l’alba del trionfo.</p>
                <p>Nella colletta preghiamo il Signore che il sacro digiuno ci
                purifichi, onde, col cuore mondo da ogni sozzura carnale, possiamo
                appressarci alla celebrazione del Sacramento Pasquale.</p>
                <p>La lezione è tolta dalla Genesi (XXXVII, 6-22). Giuseppe venduto dai
                fratelli ai mercanti Ismaeliti che lo trascinano in Egitto, dove poi Dio
                lo esalta al grado di viceré e di salvatore dell’umanità, è simbolo di
                Gesù Cristo consegnato dai propri connazionali al governatore romano
                perché fosse crocifisso. Dio però esalta l’umile ubbidienza del proprio
                Figlio, lo risuscita, e gli concede la gloria d’un nome che è tutto un
                programma di salute.</p>
                <p>Nel responsorio graduale è sempre il giusto perseguitato, il Martire,
                che nella tribolazione invoca Iahvè ed è ascoltato: «Salva, egli dice
                col Salmista (salmo 119), o Dio, l’anima mia dalle labbra dell’iniquo e
                dalla lingua menzognera».</p>
                <p>Segue la parabola evangelica dei vignaioli perfidi (Matth. XXI, vv.
                33-46), in cui è chiaramente annunziato il ripudio dell’indegna Sinagoga
                e l’elezione del popolo Gentile. Terribile condanna che da oltre 19
                secoli grava su Israele e su tutti i nemici del Cristo. Egli, è vero, è
                la pietra gettata via dagli edificatori, ma Dio l’ha collocata alla
                testata d’angolo. Chi andrà a cadere su questa pietra si fracasserà, e
                quegli sul quale essa cadrà ne andrà stritolato. L’intera storia di più
                di 19 secoli di Cristianesimo conferma la verità di questo vaticinio.
                Nerone, Galerio e Diocleziano sono passati a guisa d’un uragano
                tremendo, sì, ma di breve durata; tutti gli idoli di Roma pagana
                giacciono in fondo del Mediterraneo, dove appunto fecero naufragio le
                navi dei Vandali, che per due settimane avevano saccheggiato la Città
                Eterna. Al principio del IV secolo Lattanzio scrisse il suo libro <em>De
                mortibus persecutorum</em>, ma oltre ai nomi dei persecutori venuti
                dopo, quante pagine sono lasciate ancora in bianco per segnarvi il
                castigo di tutti i futuri nemici del Cristo! Tutti i secoli sfilano
                dinnanzi a lui come in rassegna; Egli solo <em>vincit, regnat, imperat,
                heri, hodie, Ipse et in saecula</em>.</p>
                <p>L’antifona offertoriale deriva dal salmo 39, ed è il grido
                dell’oppresso, che invoca Dio in aiuto. I suoi nemici attentano alla
                vita; ma il Signore accoglie il Martire nella gloria, mentre ricada
                sugli assassini l’onta del sacrilegio.</p>
                <p>La colletta sulle oblate è concisa, e tradotta in italiano perde
                molto della sua efficacia. Vi si domandano due cose: che il divin
                Sacrificio <em>actione permaneat et operatione firmetur</em>; cioè che
                l’efficacia e il contenuto mistico del Sacramento abbiano la loro piena
                e stabile realizzazione nell’anima dei comunicanti; e che anzi l’assidua
                corrispondenza dei devoti a queste grazie eucaristiche, ne intensifichi
                l’effetto. È una parafrasi, ma che non vale la bellezza scultoria
                dell’originale latino.</p>
                <p>Il <em>Communio</em> deriva dal salmo 11: «Tu, o Signore, ci
                conserva, e ci custodisci ora e sempre». Ci conserva non solo nel nostro
                essere naturale, ma nella tua grazia altresì e nel tuo amore, giacché
                senza il continuo sostegno del tuo braccio, noi non possiamo, non dirò
                già muovere un passo, ma neppur star ritti innanzi a te.</p>
                <p>La colletta ha uno squisito sapore di classica antichità: «Accolto
                già in cuore il pegno dell’eterna salvezza, fa, o Signore, che noi vi
                aneliamo con tanta insistenza da conseguirla felicemente». Ma, ripeto,
                la versione sciupa l’originale così conciso ed elegante.</p>
                <p>Nella benedizione sul popolo il sacerdote invoca la divina grazia,
                che custodisca i fedeli cosi nello spirito che nel corpo. È in senso
                migliore la <em>mens sana in corpore sano</em> del Poeta; giacché uno
                spiritualismo ad oltranza che divide quanto Dio ha congiunto, è tanto
                nemico della retta pietà, quanto il sensuale naturalismo. La carne e
                l’anima hanno avuto tutti e due parte al peccato, ed è necessario che
                ambedue abbiano parte all’espiazione, alla santificazione e finalmente
                alla glorificazione.</p>
                <p>La Chiesa, quasi tema che lo splendore della sua liturgia possa
                indurre i semplici in errore, come se il Cristianesimo stesse tutto lì a
                far funzioni o a partecipare ai Sacramenti, insiste continuamente nelle
                formole quaresimali, perché mediante le opere diamo realtà
                all’elevatezza dell’espressione liturgica. Senza questo lavorio assiduo
                di realizzazione personale e intima, la liturgia diventa una specie di
                formola magica, e quindi si spiega benissimo ciò che dice il Vangelo, di
                tanti che in vita occupano i primi posti nel seguito di Gesù, che magari
                profetano ed operano prodigi in suo nome, e che dopo morte vengono
                sconfessati e condannati dal Cristo stesso. <em>Nescio vos</em>. Io non
                vi conosco; partitevi da me tutti voi che operate l’iniquità. Non è il
                rito o la fede inerte, ma sono le opere secondo la fede quelle che
                contano.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 92-94.</p>
    </footer>
</body>
</html>
