<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="venerdì-dopo-la-iii-domenica-di-quaresima">VENERDÌ DOPO LA III
                DOMENICA DI QUARESIMA</h3>
                <p><strong>Colletta a Santa Maria «ad Martyres».</strong></p>
                <p><strong>Stazione a San Lorenzo in Lucina.</strong></p>
                <p>Santa Maria <em>ad Martyres</em> è la bella rotonda del Pantheon di
                Agrippa convertita in chiesa da Bonifacio IV. I Romani nel medio evo
                erano affezionatissimi a questo maestoso santuario, ove tra le altre
                reliquie si custodiva dentro una cassa chiusa con 13 chiavi l’immagine
                del Volto Santo; sicché nel secolo XIII il <em>Senator Urbis</em> nel
                prender possesso del suo ufficio giurava di difendere e conservare al
                Papa <em>Mariam rotundam</em>.</p>
                <p>La basilica di San Lorenzo in Lucina è del IV secolo; ma
                disgraziatamente la leggenda s’é troppo impadronita della personalità di
                Lucina e dopo d’averle fatto sostenere una parte negli atti dei santi
                apostoli Pietro e Paolo, la pone in relazione con san Lorenzo, san
                Sebastiano, san Marcello, cosi che è difficile di determinare entro
                quali limiti storici sia compresa la verità. Trattasi verosimilmente
                d’una matrona contemporanea di papa Marcello, la quale pose le sue case
                sulla <em>via Lata</em> a disposizione dell’autorità ecclesiastica, che
                vi eresse il <em>titulus Marcelli</em>, e, caduto questo sotto la
                confisca, l’altro poco lungi di là, <em>in Lucina</em>.</p>
                <p>Nelle liste gerarchiche San Lorenzo in Lucina è il primo dei titoli
                presbiterali; papa Celestino III che la consacrò il 26 maggio 1196,
                ripose sotto l’altare una parte considerevole della graticola sulla
                quale fu bruciato il Martire titolare. Il più antico documento che ci
                garantisca l’autenticità di questo sacro trofeo, è un sermone di san
                Leone Magno che, nella festa di san Lorenzo, ne parla come d’una
                reliquia universalmente venerata dai Romani. Anche i martiri della
                Nomentana Alessandro, Evenzio e Teodulo, i papi Ponziano, Eusebio, coi
                santi Vincenzo, Peregrino, Gordiano, Felicola e Sempronio riposano in
                questa veneranda basilica.</p>
                <hr />
                <p>Nell’introito il Salmista (salmo 85) invoca dal Signore un segno
                della sua protezione, non già per lui ché pienamente crede in Iahvè, ma
                per reprimere l’audacia dei suoi avversari, i quali sono pure gli
                avversari della gloria di Dio.</p>
                <p>La colletta ritorna ancora sul noto pensiero, che Dio col suo favore
                secondi i nostri digiuni, perché reprimendo coll’astinenza la
                sensualità, anche l’animo tenga in freno le passioni.</p>
                <p>L’odierna lezione colla scena di Mosè che fa scaturire l’acqua dalla
                rupe (Num. XX, 1-13), era assai famigliare agli antichi, perché la
                vedevano riprodotta le mille volte sulle pareti e sugli arcosoli dei
                cimiteri suburbani. Nella primitiva arte cristiana a Roma Mosè talora ha
                i tratti iconografici di Pietro; anzi non manca qualche tipo,
                specialmente tra i vetri cimiteriali, ove attorno al capo del taumaturgo
                che colla verga percote la roccia è scritto PETRVS, in quanto la scena
                del libro dei Numeri simboleggiava il lavacro di rigenerazione
                cristiana, di cui il primo ministro era il Principe degli Apostoli.
                Questo parallelismo tra Mosè e Pietro nella primitiva arte cristiana è
                di una importanza teologica eccezionale per la storia del Primato
                Pontificio: come Mosè fu il primo profeta e legislatore dell’Antico
                Testamento, cosi il Pescatore di Galilea è il primo Pontefice e Vicario
                di Gesù Cristo, nel cui nome ed autorità tutti gli altri pastori della
                Chiesa pascono ciascuno il proprio gregge. A Roma sopratutto il
                battesimo viene posto in relazione con san Pietro. Questi, al riferir di
                Tertulliano, battezzava nelle acque del Tevere, ed infatti nel IV secolo
                un’antica tradizione venerava nel cimitero maggiore della Nomentana una
                cattedra attribuita all’Apostolo, del quale le prossime <em>Nymphae</em>
                custodivano la memoria del ministero battesimale ivi esercitato. Assai
                prima che in Laterano, fu appunto presso la tomba Vaticana di san Pietro
                che i Papi del IV secolo amministravano il battesimo solenne; anzi,
                questa circostanza del lavacro di rigenerazione, compiuto presso il
                sepolcro del Principe degli Apostoli e per autorità sua, sembrava di
                tale importanza e di tal onore per la Chiesa Romana, che si volle far
                rilevare coi seguenti versi, altra volta scolpiti in marmo nel
                battistero Damasiano di san Pietro:</p>
                <blockquote>
                <p><em>Auxit Apostolicae geminatum Sedis honorem<br />
                Christus et ad coelos hanc dedit esse viam;<br />
                Nam Cui siderei commisit limina regni,<br />
                Hic habet in terris altera claustra poli.</em></p>
                </blockquote>
                <p>Cristo volle accrescere la gloria della Sede Romana su cui
                sfolgoreggiano i due apostoli Pietro e Paolo, disponendo che questa
                fosse appunto la via del paradiso; in modo che quegli al quale affidò
                l’atrio del sidereo regno, anche qui in terra fosse a guardia della
                prima porta del cielo.</p>
                <p>Il responsario graduale deriva dal salmo 27 che descrive le angoscie
                e quindi le glorie di Gesù nella resurrezione: «A Dio s’affida il mio
                cuore ed egli m’ha aiutato, le mie carni hanno rifiorito e con tutto lo
                slancio del cuore io canto le sue lodi. A te, o Iahvè, innalzai la mia
                prece. Deh! non t’ammutolire, né ti allontana da me».</p>
                <p>Oramai la liturgia assume un carattere spiccatamente battesimale.
                Dopo l’acqua scaturita dalla roccia, ecco l’onda viva che nel Vangelo
                Gesù ripromette alla Samaritana (Giov. IV, 5-42). Anche questa seconda
                scena era ben nota ai fedeli siccome tipo del santo battesimo, e la
                vediamo infatti rappresentata sin dal II secolo nel cimitero di
                Pretestato. Tutto il racconto di Giovanni spira la grazia più attraente.
                Gesù per primo va in cerca dell’anima peccatrice; Egli anzi si stanca
                per trentatré anni lungo i sentieri della redenzione, e in sul meriggio
                del mondo, quando cioè l’afa delle cose umane sospingeranno il cuore
                disilluso a cercare refrigerio nelle cose dello spirito, egli attende la
                traviata lungo la via, sull’orlo d’un pozzo, per offrirle dell’acqua
                viva che calma ogni sete d’umani affetti. Insegni per tutti uno che se
                n’era largamente abbeverato, il grande Ignazio d’Antiochia, il quale
                scriveva: Io mi sento dentro come l’impeto d’uno zampillo che sale in
                alto, ed una voce mi ripete: Vieni al Padre.</p>
                <p>Il verso offertoriale tolto dal salmo 5, è un’umile preghiera:
                «Ascolta il grido della mia prece, mio re e mio Dio, giacché io a te mi
                rivolgo». Iddio attende sempre alle nostre preghiere, qualora noi per
                primi vi attendiamo, e gli dimandiamo con viva fede quanto entra nel
                piano divino della nostra eterna predestinazione.</p>
                <p>La colletta per presentare le oblate al Signore – e che serve di
                preludio all’anafora di ringraziamento, <em>praefatio</em> – è questa:
                «Riguarda benigno, o Signore, l’oblazione che ti consacriamo, affinché
                riesca a te accetta e a noi salutare».</p>
                <p>L’antifona <em>ad Communionem</em>, colla promessa del Salvatore che
                l’acqua della grazia sarà per chi la beve come un getto impetuoso che lo
                sospingerà in alto, è una delle poche antifone quaresimali che rompono
                il ciclo salmodico e derivano dal Vangelo. Anche domani ricorrerà
                l’identico caso. Se tuttavia si tien conto che il <em>Communio</em> del
                mercoledì scorso era tratto dal salmo 15 – il giovedì non conta perché è
                d’introduzione posteriore – mentre con quello del lunedì prossimo già
                staremo al salmo 18, bisognerà conchiudere che le belle antifone
                evangeliche d’oggi e di domani non sono primitive, ed hanno preso il
                posto di due altre antifone salmodiche ora scomparse dalla serie.</p>
                <p>La colletta eucaristica è di carattere generale, esprimendosi in essa
                che, per la partecipazione del divin Sacramento Iddio ci purifichi dalla
                colpa e ci conduca a vita eterna.</p>
                <p>Nella benedizione finale il sacerdote prega il Signore che,
                confidando noi nella sua protezione, ci dia la grazia di superare ogni
                avversità.</p>
                <p>Gesù annunzia oggi alla convertita di Samaria il nuovo proclama pei
                veri cultori di Dio, i quali dovranno adorare il Padre, poco importa se
                sul Sion o sul Garizim, in ispirito e verità. Questo culto perfetto non
                è proprio che di Gesù Cristo, Pontefice del Nuovo Testamento. Egli solo
                adora il Padre in verità, perché lo conosce pienamente. Egli solo lo
                adora in ispirito, perché solo su di lui s’è posato lo Spirito Santo con
                tutta la pienezza dei suoi doni. Tutti i Cristiani perciò, onde rendere
                a Dio un culto perfetto, debbono unirsi a Gesù Cristo affine d’offrire
                per mezzo di lui al Padre il sacrificio del loro spirito e del loro
                cuore. È per questo che la Chiesa termina tutte le sue collette colle
                parole dirette al Padre: per il Signore nostro Gesù Cristo – ecco
                l’adorazione in verità –, il quale regna teco nell’unità dello Spirito
                Santo – ecco l’adorazione nello spirito.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 110-114.</p>
    </footer>
</body>
</html>
