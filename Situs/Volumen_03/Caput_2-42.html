<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Passione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="sabato-dopo-la-domenica-di-passione">SABATO DOPO LA DOMENICA DI
                PASSIONE</h3>
                <p><strong>Colletta a San Pietro<br />
                «quando Dominus Papa eleemosynam dat».</strong></p>
                <p><strong>Stazione a San Giovanni incontro alla Porta
                Latina.</strong></p>
                <p>Nell’alto medio evo, questo sabato precedente la settimana pasquale,
                in cui cominciavano le grandi funzioni, era aliturgico: <em>sabbatum
                vacat</em>. Ciò in grazia del popolo, affinché si concedesse un breve
                riposo, mentre che il Papa egli pure nel <em>consistorium</em> vaticano
                o nel triclinio Lateranense, distribuite già ai poveri le elemosine di
                Pasqua, consegnasse l’oblata consacrata ai preti titolari. Quest’ultimo
                rito voleva significare la loro intima unione colla Sede Apostolica;
                durante la prossima settimana, senza che dovessero attendere ogni giorno
                l’invio del consueto accolito il quale recasse loro da parte del Papa la
                particola consacrata da deporre poi nel proprio calice, essi potevano
                cominciare liberamente la loro messa all’ora che ritenevano più
                opportuna; solo che dopo la rituale frazione delle sacre Specie
                deponessero nel calice una particella dell’oblata eucaristica ricevuta
                oggi dal Pontefice.</p>
                <p>A questa cerimonia di significato tanto profondo, era unita l’altra
                di distribuire copiose elemosine ai poveri; e questo poi, onde imitare
                l’esempio di Gesù, il quale in occasione della solennità Pasquale era
                solito d’incaricar Giuda di distribuire del danaro ai poveri.</p>
                <p>In seguito, l’una e l’altra cerimonia andarono fuor d’uso e fu invece
                istituita una nuova stazione alla chiesa di San Giovanni di fronte alla
                Porta Latina, che per primo Adone nel suo martirologio aveva posta in
                relazione col martirio sostenuto in Roma dall’Apostolo sotto Domiziano.
                La tradizione della caldaia dell’olio bollente dalla quale sarebbe stato
                miracolosamente scampato san Giovanni in Roma, è assai antica, giacché
                ci viene garantita da Tertulliano; che però la scena sia avvenuta
                innanzi alla Porta Latina, e precisamente dove ora s’eleva la chiesa di
                San Giovanni, è congettura d’Adone <em>sine idoneis tabulis</em>.</p>
                <p>Ad ogni modo, quello che importa di far qui rilevare, è la venuta
                dell’apostolo Giovanni in Roma qualche decennio dopo il martirio dei
                santi Pietro e Paolo. Poiché in origine la basilica Lateranense prendeva
                il nome dal Salvatore, e San Giovanni era appena un piccolo oratorio del
                battistero eretto da papa Ilaro, la Chiesa stazionale di San Giovanni a
                Porta Latina rappresenta il monumento più antico e più venerando
                destinato a ricordare ai fedeli l’apostolato in Roma del discepolo
                prediletto dal Salvatore.</p>
                <hr />
                <p>La messa non ha di proprio che le collette e le lezioni, giacché
                nell’alto medio evo era tanto il rispetto che si aveva per l’Antifonario
                di san Gregorio, che nessuno ardiva d’inserirvi delle nuove composizioni
                musicali. Perciò i canti dell’odierna messa si desumono tutti da quella
                di ieri.</p>
                <p>Nella colletta supplichiamo Dio perché il popolo a Lui consacrato
                sviluppi in grazia delle buone opere e della vera devozione quel germe
                di santità che vi ha deposto il santo battesimo. La scuola poi dove deve
                apprendere questa disciplina di perfezione è la Chiesa stessa, i suoi
                Sacramenti, la sua liturgia; in modo che la vita cristiana diventa tutta
                una lunga catena di grazie connesse l’una con l’altra; una grazia serve
                di preparazione e ci dispone ad una grazia ulteriore.</p>
                <p>La lezione di Geremia fa seguito a quella di ieri (XVIII, 18-23) e
                preannunzia i terribili castighi che dovevano seguire il deicidio. È
                Gesù che, rappresentato tipicamente dal Profeta dei Treni, li invoca dal
                Padre, ma in questo Egli non si mette punto in contradizione con se
                medesimo, quando dall’alto della croce invoca il perdono pei suoi
                crocifissori. Durante la vita presente, ogni castigo di Dio ha
                principalmente scopo medicinale, come disse Egli stesso nell’Apocalisse:
                <em>Ego quos amo, arguo et castigo</em>. Come la felicità temporale è
                per molti un’occasione per fare a meno di Dio, così il dolore e
                l’infortunio riconduce a Lui le anime disilluse delle fallaci promesse
                del mondo.</p>
                <p>Di più nel caso particolare degli Ebrei, vi si aggiungeva che tutta
                la teocrazia giudaica, così com’era stabilita, aveva un carattere
                eminentemente profetico, in preparazione del Testamento Nuovo che
                avrebbe dato realtà al tipo simbolico e alle promesse. Venuto Gesù
                Cristo ed inaugurato il novello Patto, l’antico non aveva più ragione
                d’esistere e perciò fu abrogato. Il bene stesso dell’umanità esigeva
                questa rescissione, giacché effettivamente, finché rimase in piedi
                l’antico tempio a guisa di palladio del nazionalismo israelitico, gli
                Apostoli incontrarono sempre sul loro cammino gli ostacoli loro posti
                dall’intransigenza giudea, coadiuvati in quest’opera d’ostruzionismo dal
                forte partito dei cristiani cosi detti giudaizzanti. Costoro volevano
                unire la Legge col Vangelo, la circoncisione col Battesimo, i riti
                legali col sacrificio del Calvario, ed è contro le loro subdole mene che
                tante volte san Paolo deve porre sull’avviso i suoi fedeli. Tutta la
                questione è discussa particolarmente nelle lettere ai Galati e ai
                Romani.</p>
                <p>La lezione evangelica (Giov. XII, 10-36), anticipa d’un giorno la
                scena delle palme. Gesù vuole offrire al Sinedrio una dichiarazione
                aperta ed esplicita del suo carattere messianico, e perciò fa il solenne
                ingresso in Gerusalemme nelle circostanze appunto descritte dai Profeti.
                Gli osanna delle turbe e dei bambini sono la conseguenza dell’ultimo
                miracolo operato a Betania a favore di Lazzaro; cosicché oramai i Giudei
                non possono più dire d’essere in angustie e perplessi perché Gesù
                declina una risposta categorica circa la sua divinità. La luce risplende
                oramai in tutta la sua pienezza; alle ripetute dichiarazioni del
                Salvatore, s’accordano le opere messianiche, s’accorda il compimento
                delle profezie. Fra queste ve n’ha una che riguarda anche i poveri
                Gentili i quali dovevano divenir partecipi dei privilegi e della
                benedizione d’Abramo. Anche questa incomincia finalmente a realizzarsi,
                e i due proseliti che si rivolgono a Filippo per vedere Gesù, sono le
                primizie del mondo greco e romano che il divin Salvatore attirerà fra
                poco a sé.</p>
                <p>Resta, è vero, lo scandalo della Croce, che sconcerta gli Ebrei e
                suscita il disprezzo dei Gentili; ma essa nei consigli di Dio è la
                condizione necessaria di redenzione non solo per Gesù ma anche per noi.
                Non basta cioè che Gesù abbia portata la Croce per noi; se vogliamo
                esser salvi, bisogna che pure noi prendiamo la nostra croce sulle spalle
                e la portiamo per amor suo. Come il grano, se prima non marcisce nel
                campo, non può germogliare, così l’anima, se non muore con Gesù, non
                potrà mai partecipare della sua vita divina.</p>
                <p>Nella colletta prima del prefazio supplichiamo la divina clemenza che
                si degni di sottrarre da ogni colpa e pericolo – la colpa riguarda
                l’anima, i pericoli riguardano la vita temporale – i suoi fedeli che
                stanno già per essere iniziati al consorzio di cosi grande mistero.
                Infatti le grazie di Dio non sono senza ordine e assolutamente sconnesse
                fra loro. Esse si disegnano tutte sopra un unico piano di
                predestinazione; ed è per questo che Dio non ci accorda i suoi favori
                saltuariamente e a seconda dell’occasione che ci muove a dimandarli.
                Egli sin dal nostro primo essere va svolgendo un piano magnifico che
                solo l’amore gli ha ispirato. Tutto viene all’essere a suo tempo, con
                uno splendore, una magnificenza degna di Dio e della nobiltà della
                condizione nostra di figli suoi. Dio ci tratta, lo dice Egli stesso
                nella sacra Scrittura, con grande riverenza; ma nello svolgimento del
                programma della nostra predestinazione, non fa nulla di superfluo, di
                disordinato, d’estraneo. Una meravigliosa armonia, un ritmo ineffabile
                coordina tutte le grazie che Dio ci accorda.</p>
                <p>Nella colletta dopo la Comunione preghiamo il Signore che, avendoci
                già appagati coll’abbondanza del divino dono – cioè, non con qualche
                grazia particolare, ma colla pienezza stessa della grazia, anzi
                coll’autore della grazia che è Gesù, divenuto nostro dono – voglia
                altresì concederci di parteciparne per sempre in cielo. La divina
                Eucaristia è il pegno, infatti, della futura gloria, e l’unione che si
                compie nella Comunione tra l’anima e Dio, vuole essere consumata nella
                visione beatifica.</p>
                <p>Nella benedizione di congedo per il popolo, noi supplichiamo Dio che
                la sua possente destra protegga la supplice schiera dei fedeli, la
                purifichi dal peccato, l’ammaestri nelle vie dello spirito, onde il
                soccorso largito nel tempo la sospinga all’eterna felicità. Quattro cose
                qui dimanda la Chiesa: prima di tutto, il particolare soccorso di Dio
                perché l’anima possa compiere gli atti di contrizione e di amore che
                precedono la sua riconciliazione e giustificazione; viene quindi la
                purificazione del peccato mediante l’infusione della grazia
                santificante. Tutto questo appartiene a quella che gli Asceti chiamano
                via purgativa. Segue la via illuminativa, mediante l’interno
                ammaestramento dell’anima pel lume dello Spirito Santo, sovratutto nella
                santa orazione e meditazione. Da ultimo viene la via unitiva, quando
                l’anima ancor viatrice in questa terra d’esilio, anticipa e esperimenta
                già in qualche modo il contatto con Dio; il Signore la disposa
                definitivamente a sé, in modo che le nozze contratte nel tempo
                sostengano colla loro grazia la fedeltà dell’anima allo Sposo
                Crocifisso, che dalla Croce l’invita al convito dell’eternità nella casa
                del suo celeste Padre.</p>
                <p>Importante confessione quella che oggi nel Vangelo fanno i Farisei:
                «Noi non riusciamo a nulla, e tutto il mondo va appresso a Gesù». Questa
                verità, dimostrata le mille volte dalla storia, dovrebbe confortarci,
                sopratutto nei momenti di sconforto, quando vediamo cioè i malvagi
                momentaneamente baldanzosi trionfare sulla Chiesa di Dio. Egli l’ha
                detto, e sillaba sua non si cancella. Il Cristo vince, regna, impera,
                sollevato che sarà tra pochi giorni da terra sull’albero della Croce,
                donde trarrà a sé tutto il mondo.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 173-177.</p>
    </footer>
</body>
</html>
