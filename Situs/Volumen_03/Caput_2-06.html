<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="feria-vi-dopo-le-ceneri">FERIA VI DOPO LE CENERI</h3>
            <p><strong>Colletta a Santa Lucia «in Septizonio».</strong></p>
            <p><strong>Stazione ai Santi Giovanni e Paolo.</strong></p>
            <p>Santa Lucia <em>in Septizonio</em> è una vetusta diaconia distrutta
            sotto Sisto V, e sorgeva all’angolo meridionale del Palatino, presso il
            <em>Septizonium</em> di Settimio Severo. Il libro Pontificale la ricorda
            nelle biografie di Leone III e di Gregorio IV che vi fecero delle
            offerte; sappiamo che era assai vasta ed ornata.</p>
            <p>La messa stazionale poi è sul Celio nella basilica di Bizante, eretta
            da questo senatore e da suo figlio Pammachio entro la casa dei Santi
            Giovanni e Paolo. I due martiri v’avevano incontrato la morte per la
            fede, e v’erano stati nascostamente sepolti in un sotterraneo. Cosi
            avvenne che, soli tra tutti i Martiri romani – tumulati regolarmente nei
            cimiteri estramurali, come imponeva la legge, – Giovanni e Paolo
            riposassero nel cuore stesso della Città Eterna, privilegio particolare
            che fa ben rilevare il Sacramentario Leoniano nel prefazio festivo dei
            due Santi.</p>
            <hr />
            <p>L’introito deriva dal salmo 29: «Il Signore ascoltò il mio grido ed
            ebbe compassione di me; Iahvè è venuto in mio aiuto».</p>
            <p>La colletta supplica il Signore che favorisca colla sua grazia
            l’iniziato digiuno, onde l’astinenza dai cibi vada altresì congiunta
            colla purificazione dello spirito.</p>
            <p>La lezione d’Isaia (LVIII, 1-9) insiste nel mostrare l’inutilità
            delle cerimonie esteriori, ove queste non siano accompagnate da un vivo
            desiderio di piacere a Dio, e dallo spirito intimo di verace penitenza,
            che ci allontana dalla colpa, e ci fa ritornare al Signore. Senza di che
            i digiuni, il vestir di cilicio, l’andar a capo chino e col collo torto,
            come appunto rimprovera Isaia agli Ebrei, sono di sterile efficacia.</p>
            <p>Il responsorio graduale appartiene al salmo 26: «Una sola cosa chiesi
            a Iahvè, e questa bramo: di restare nella casa di Iahvè e di ripararmi
            nel suo santo tempio». Il Salmista soffre violenza da parte di
            avversari, probabilmente della casta sacerdotale che vorrebbero
            espellerlo, siccome indegno, dal servizio del Santuario; come appunto
            Gesù, che fu dichiarato blasfemo e reo di morte dai pontefici stessi e
            dal sinedrio. Il Salmista in figura di Cristo prega, e Dio l’esaudisce
            conferendogli un sacerdozio sempiterno.</p>
            <p>La lezione evangelica (Matth. V, 43-48; VI, 1-4) descrive quest’oggi
            le leggi supreme dell’amore verso il prossimo e della beneficenza
            cristiana. Ripagare il garbo degli altri con egual gentilezza, è buona
            regola di creanza alla quale può arrivare anche il pagano; ma per
            perdonare le ingiurie, per beneficare chi è impotente a mostrarcisi
            grato, per sottrarci il necessario e darlo agli altri senza che nessuno
            venga a conoscere la nostra beneficenza, è necessario l’esempio, il
            comando, la grazia di Gesù Cristo.</p>
            <p>Forse, la scelta di questa pericope di san Matteo, è stata ispirata
            dai ricordi stessi dell’ambiente nel quale svolgevasi oggi solenne il
            sacro rito. Pammachio dedica le sue sostanze ai poveri, e dopo aver
            convertito la casa in titolo, fonda a Porto uno dei più antichi ospizi
            pei pellegrini e pei malati. I Valerii cristiani lo imitano, e là dove
            altra volta sorgevano gli aurei palazzi di Melania, di Piniano, dei
            Gordiani, dei Martiri Giovanni e Paolo, sorge nel IV secolo lo
            <em>Xenodochium Valerii</em>, che fu unito in seguito a un celebre
            monastero dedicato a sant’Erasmo.</p>
            <p>L’offertorio deriva dal salmo 118: «Signore, giusta la tua parola,
            ritornami a nuova vita, affinché io apprenda le tue verità».</p>
            <p>Nella colletta supplichiamo il Signore, affinché il sacrificio che
            accompagna il digiuno quaresimale renda accetti i nostri cuori, e
            c’impetri la grazia d’una santa alacrità di spirito nell’osservanza
            della sacra astinenza.</p>
            <p>Ecco il verso della Comunione derivato dal salmo 2, e che ci dimostra
            come la stazione di ieri non sia originaria: «Servite il Signore nel
            timore e tremebondi rendetegli gloria. Apprendete la disciplina, per non
            allontanarvi dal retto sentiero».</p>
            <p>La colletta eucaristica s’ispira a san Paolo. Come il pane è il
            frutto di tanti chicchi di grano che, macinati, impastati, formano
            un’unica massa, cosi il cibo eucaristico simboleggia e produce l’unità
            della Chiesa, in un identico ideale di fede e d’amore.</p>
            <p>La preghiera sul popolo prima di dimetterlo, è la seguente:
            «Proteggi, o Signore, il tuo popolo, e lo purifica da ogni macchia;
            perché allora nessuna avversità potrà nuocergli, quando non sarà più
            dominato da alcuna passione».</p>
            <p>Iddio non ci vuole semplicemente buoni, ma perfetti; anzi, perfetti
            giusta l’esemplare dell’infinita santità divina. Per questo egli ce ne
            ha procurati largamente tutti i mezzi, volendo che la redenzione fosse,
            non semplicemente sufficiente, ma copiosa ed abbondante; a tal uopo Egli
            ha sparso tutto il suo sangue prezioso.</p>
            <p>Quale pernicioso errore è quindi quello di molti, i quali ritengono
            che alla perfezione sono chiamati, al più, i religiosi e gli
            ecclesiastici. Ad un Dio che ci ha amato infinitamente, sino ad
            annientare se stesso, giusta l’energica frase di san Paolo, quale nera
            ingratitudine, rispondere: io t’amerò sin qui, senza offenderti
            gravemente, ma non di più!</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 49-51.</p>
    </footer>
</body>
</html>
