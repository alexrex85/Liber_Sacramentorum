<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Passione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="martedì-dopo-la-domenica-di-passione">MARTEDÌ DOPO LA DOMENICA
                DI PASSIONE</h3>
                <p><strong>Stazione a S. Ciriaco alle terme Diocleziane.</strong></p>
                <p>Gli Ordini Romani osservano che oggi non celebravasi stazione, il che
                in questa settimana di Passione dai caratteri sì arcaici può essere un
                resto dell’antichissima disciplina che escludeva la processione e la
                messa stazionale i lunedì, martedì e giovedì di tutto l’anno, tranne che
                nelle feste dei Martiri.</p>
                <p>Le origini del <em>titulus Cyriaci</em> risalgono al principio del IV
                secolo, ma il suo fondatore con ogni probabilità deve venir distinto
                dall’altro Ciriaco martire sepolto sulla via Ostiense, il quale, a
                cagione dell’omonimia finì per divenire il Patrono titolare della
                basilica di Ciriaco sul Quirinale.</p>
                <p>L’edificio fu successivamente restaurato sotto Adriano I, Leone III e
                Gregorio IV. Anche San Brunone, il celebre fondatore dei Certosini,
                santificò quel luogo, dove anzi raccolse un drappello dei suoi monaci
                che vi perseverarono sin quasi ai nostri giorni. Ma la veneranda chiesa,
                essendo divenuta omai fatiscente, fu sostituita dalla nuova dedicata
                alla Regina degli Angeli, che il genio di Michelangelo seppe
                stupendamente adattare nelle antiche aule delle Terme Diocleziane,
                mentre l’odierna stazione passò invece alla basilica di Santa Maria in
                via Lata. In quest’ultima chiesa, cui attiguo sorgeva sin dal IX secolo
                un celebre monastero femminile, il culto di san Ciriaco è assai antico,
                giacché sembra che sin dall’alto medio evo vi sia stato trasportato dal
                cimitero della via Ostiense il capo del famoso Martire.</p>
                <hr />
                <p>L’introito deriva dal salmo 26: «Attendi il Signore e sii forte, il
                tuo cuore sarà confortato; spera in Iahvè». Non tutti i tempi infatti
                sono uguali, ma Dio raggiunge i suoi altissimi fini coordinando le
                circostanze più diverse e disparate; e la magnificenza della Provvidenza
                divina rifulge appunto in ciò, che Essa fa servire ai propri scopi gli
                avvenimenti che sembravano precisamente di maggiore ostacolo. V’è il
                tempo d’edificare, dice lo Spirito Santo nel Libro di Cohelet, e il
                tempo di distruggere, tempo d’amare e tempo d’odiare, tempo di piangere
                e tempo di godere». Ogni cosa a suo tempo, e nei momenti grigi della
                vita bisogna star saldi, sperando sempre in Iahvè che, giusta il detto
                del Profeta, sospinge sino alle porte dello scheol e poi ce ne ritira
                indietro.</p>
                <p>Nella colletta preghiamo il Signore a gradire i nostri digiuni perché
                la loro efficacia espiatoria valga a meritarci quell’abbondanza di
                grazia che ce ne assicuri l’ultima, l’<em>aeterna remedia</em>, dopo i
                dolori del presente pellegrinaggio. È da rilevarsi l’ordine descritto
                nella preghiera. Precede l’espiazione, perché <em>qui non placet, non
                placat</em>, è Dio può rifiutare delle grazie speciali a chi ancora ha
                dei grossi debiti da saldare colla divina giustizia. Soddisfatti che
                saranno i debiti e reintegrata pienamente l’amicizia dell’anima con Dio,
                essa allora, può impetrare confidenzialmente da Lui quelle grazie
                particolari che solo l’amicizia può dar animo a chiedere, perché non si
                accordano che agli amici: <em>Et adiicias quod oratio non
                praesumit</em>. Siccome poi tutta l’economia divina della grazia non è
                che il preludio d’una ultima grazia, l’eterna gloria in Cielo, noi
                incessantemente preghiamo il Signore che i suoi doni in terra
                conseguiscano il loro ultimo sviluppo e il fine a cui sono ordinati,
                cioè la beatifica visione in paradiso.</p>
                <p>L’episodio di Daniele fra i leoni (Dan. XIV, 27-42) era assai
                famigliare nei primi secoli, tanto che viene riprodotto frequentemente
                nelle Catacombe e se ne trova una bellissima riproduzione della prima
                metà del II secolo in Priscilla, nella cosi detta <em>Cappella
                Greca</em>. La sua scelta può essere stata suggerita dalle tradizioni
                leggendarie circa san Ciriaco che avrebbe esercitato il suo apostolato
                dapprima, come Daniele, alla corte del persiano Sapore; indi da
                Diocleziano – che un pittore del IV secolo nella cripta del martire
                Crescenzione in Priscilla paragonò a Nabucodonosor – sarebbe stato
                punito di morte per la Fede. Daniele nella cisterna dei leoni è figura
                della Chiesa primitiva, quando tutta la società contemporanea la
                perseguitava a morte ed affidava alla legge la missione di eseguire
                questo bando cruento: <em>non licet esse vos</em>. Come però Daniele,
                cosi anche la Chiesa sollevò in alto le sue braccia e più il suo cuore a
                Dio, e Dio non venne meno a chi confidava in Lui.</p>
                <p>Bisogna però fare come Daniele: discendere tranquillamente nella
                cisterna dei leoni ogni volta che cosi piacerà al Signore, ed ivi
                attendere con fiducia l’ora della divina misericordia. Non sono già le
                tribolazioni che nuocciono all’anima, ma l’inquietudine.</p>
                <p>Oramai i graduali sono tutti in relazione col divino Paziente di
                Gerusalemme, il quale contro il giudizio degli empi che lo dannano a
                morte, appella al Padre perché il dì di Pasqua gli ridoni la vita.
                L’odierna salmodia graduale deriva dal salmo 42. La luce e la verità che
                qui invoca l’Oppresso, dichiarano la missione speciale del Paraclito,
                che è quella, giusta il Vangelo, di convincere il mondo d’ingiustizia e
                di malignità. Venne difatti il Paraclito, e coll’effondere i suoi
                carismi sui discepoli del Crocifisso, per lasciare invece in abbandono
                gli ostinati Giudei, dimostrò autenticamente che la missione del Signore
                era veramente divina.</p>
                <p>Prosegue a svolgersi il ciclo del Vangelo di Giovanni (VII, 1-13) col
                racconto di Gesù che va alla festa dei Tabernacoli nel mese di
                <em>Tischri</em>. All’invito dei congiunti, Gesù dice di non voler
                andare alla festa, nel senso che Egli non intendeva associarsi alla
                chiassosa carovana che veramente saliva a Gerusalemme facendo festa.
                Egli quindi disse di non volere, e di fatto non prese parte alla festa,
                ma si recò tuttavia alla Santa Città di nascosto e a festa incominciata,
                onde istruire il popolo che adunavasi in gran massa in questa
                circostanza. La presenza abituale del divin Salvatore a tutte le
                solennità della Legge c’insegna la grande diligenza colla quale dobbiamo
                coltivare la pietà liturgica, frequentando le chiese, intervenendo alle
                sacre funzioni, specialmente nei giorni festivi, onde contribuire a
                rialzare sempre più lo splendore del culto esterno che rende tanta
                gloria a Dio. La desolazione del santuario deserto e abbandonato dal
                popolo che più non accorre alle solennità della Vera Religione, era una
                delle più gravi sciagure che deplorava Geremia nei suoi <em>Treni</em>,
                quando scriveva: <em>Viae Sion lugent eo quod non sit qui veniat ad
                solemnitatem</em>.</p>
                <p>Nel verso <em>ad offerendum</em> tolto dal salmo 9 s’esprime tutta
                l’incrollabile speranza che nutre in petto Gesù anche nel momento
                tremendo in cui la giustizia paterna l’abbandona all’odio dei suoi
                nemici: «Confidino in te, dice, quanti conoscono il tuo nome che esprime
                ineffabile amore. Tu non abbandoni che chi ti abbandona, o meglio, non
                abbandoni alcuno, ché quando il peccatore fugge lungi da te, tu lo
                rincorri per eccitarlo a penitenza. Come dunque potrai venir meno a chi
                ti ricerca?». Il Crocifisso anzi sa che risusciterà glorioso, ed infatti
                sulla Croce già intona il carme pasquale. «Cantate inni al Signore,
                esclama, che dal Sion dove abita non s’è dimenticato del grido del
                povero». Di qual povero? Del Cristo, di cui S. Paolo scrive: <em>Propter
                nos egenus factus est cum esset dives, ut nos illius inopia divites
                essemus</em>. Di quale grido parla qui il Salmista? Di quello riferito
                dagli Evangelisti: «<em>Eloi, Eloi, lamma sabactani.</em> Dio mio, Dio
                mio, perché mi hai abbandonato?».</p>
                <p>Nella preghiera d’introduzione all’anafora consacratoria, presentando
                a Dio l’Ostia che sta per essere immolata in suo onore, lo preghiamo che
                essa così ci meriti gli aiuti temporali pur necessari alla vita, in modo
                però che il soverchio benessere non ci estingua in cuore la speranza dei
                beni celesti. Ecco l’equilibrio prudente della Chiesa, infallibile
                maestra di vita ascetica, nel fare le parti tra le esigenze dello
                spirito e quelle della materia. Bisogna tener conto della natura del
                composto umano, senza eccedere verso i due estremi, onde diceva il
                Savio: <em>Divitias et paupertatem ne dederis mihi, sed tantum victui
                meo trihue necessaria…</em> E ne assegnava la cagione: Quando la povertà
                è assillante, favorisce la tentazione di disperazione e di bestemmia,
                mentre al contrario, allorché c’è copia di beni temporali, molto
                facilmente, almeno in pratica, si fa a meno di Dio.</p>
                <p>Ritorna nel verso per la Comunione (salmo 24) la voce del Cristo
                accasciato sotto il peso dei nostri peccati e sotto l’incubo del furore
                dei suoi nemici, e prega insistentemente il Padre a sottrarlo dalla
                podestà della morte, non tanto per sé che, quale principio fontale di
                vita, non poteva esser trattenuto dai suoi lacci, ma per noi che avevamo
                assoluto bisogno della resurrezione del Cristo, perché questa fosse per
                tutta l’umanità principio e causa esemplare della resurrezione
                nostra.</p>
                <p>Nella colletta eucaristica supplichiamo Dio che la nostra frequenza
                intorno al sacro altare, divenga per noi un pegno e un simbolo
                dell’avvicinarci che facciamo ogni di più all’altare celeste e al premio
                eterno. La Chiesa militante infatti è in qualche modo un’anticipazione
                simbolica, un tipo profetico di quanto si svolgerà nella Chiesa celeste,
                specialmente dopo la piena consumazione dell’opera redentrice del Cristo
                il dì della finale parusia. Se all’azione materiale esteriore, al grado
                gerarchico che uno occupa nella famiglia cattolica, corrisponde altresì
                lo spirito e una fervente dilezione, il posto e la mercede nella gloria
                del cielo sarà certo proporzionata al cumulo di grazia che avrà
                arricchito l’anima in terra.</p>
                <p>Nella colletta di benedizione, prima di licenziare il popolo,
                preghiamo Dio, autore d’ogni merito, causa prima anche dei movimenti
                della nostra libera volontà, a voler sostenere colla sua grazia la
                debolezza e l’incostanza del voler nostro; cosicché l’efficacia del
                nostro esempio valga a dilatare non solo le schiere dei credenti, ma
                ancora la loro virtù. A nulla infatti gioverebbe uno sviluppo estensivo
                quando questo non fosse il risultato d’un intimo progresso intensivo,
                mentre Dio non riguarda <em>quantum, sed ex quanto</em>.</p>
                <p>A descriverci gl’intimi sentimenti del Cristo all’avvicinarsi della
                sua passione, la Chiesa si giova del Salterio. Questo, infatti, è il
                libro della preghiera per eccellenza. I santi Vangeli ci descrivono più
                di proposito la vita e la dottrina di Gesù, mentre il Canzoniere
                Davidico c’inizia alla conoscenza della psicologia di Gesù, ci svela le
                sue preferenze, i suoi palpiti, le sue lotte, le sue ansie, gli accenti
                di sommo amore coi quali invocava il Padre. Durante tutta la sua vita
                Gesù si compiacque di pregare il Padre colle parole del Salterio; sulla
                Croce fu ancora il salmo 21 che confortò le sue agonie. Potremmo anzi
                paragonare il libro dei salmi a una specie di codice sacerdotale, dal
                quale il Pontefice Eterno recitò le sue preci mentre durante il corso di
                sua vita mortale immolava al Padre il proprio olocausto. È per questo
                che gli antichi asceti studiavano assiduamente il Salterio e lo
                recitavano per intero ogni giorno. Anche adesso i nobili dei Copti e gli
                Abissini in casa, nei viaggi, nelle stazioni lungo il deserto non lo
                depongono mai dalle mani, la qual tradizione si riallaccia a quella dei
                Giudei, i quali pure non ebbero per lunghi secoli altro libro di
                preghiera che la raccolta dei canti Davidici.</p>
                <p>La pietà privata dei moderni vi guadagnerebbe assai, se ispirandosi
                all’esempio della comun madre, la santa Chiesa, la quale prescrive la
                recita ebdomadaria del Salterio ai sacri ministri, attingesse un po’ più
                l’ispirazione da questo <em>libro di preghiera</em> che ha per autore lo
                Spirito Santo, e che lo stesso Salvator nostro Gesù volle raccomandare
                col suo esempio.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 157-161.</p>
    </footer>
</body>
</html>
