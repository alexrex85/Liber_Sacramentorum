<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="giovedì-dopo-la-i-domenica-di-quaresima">GIOVEDÌ DOPO LA I
                DOMENICA DI QUARESIMA</h3>
                <p><strong>Colletta a Sant’Agata «in monasterio».</strong></p>
                <p><strong>Stazione a San Lorenzo «in Panisperna».</strong></p>
                <p>Sant’Agata è titolare della celebre diaconia della Suburra, adorna
                già di mosaici da Flavio Recimero, ridotta poi a chiesa Ariana dai Goti.
                Fu convertita quindi al culto cattolico da san Gregorio Magno, il quale
                la dedicò alla celebre Martire Siciliana, Agata, molto venerata in Roma.
                Nel secolo VIII vi era annesso un monastero, che fu poi convertito in
                collegiata.</p>
                <p>La stazione odierna a San Lorenzo sul Viminale, fu istituita da
                Gregorio II, che ne derivò perciò l’introito dalla messa festiva di san
                Lorenzo. Con una graziosissima allusione allo splendore della sua
                basilica sepolcrale detta appunto la speciosa, l’antifona dell’introito
                celebra la santità del grande Arcidiacono, alle cui preghiere,
                specialmente, i Padri attribuirono il finale trionfo della Croce sul
                paganesimo in Roma. Ad esprimere il qual concetto, negli antichi mosaici
                vediamo rappresentato san Lorenzo che sostiene il trofeo della
                Redenzione, fungendo l’ufficio di Stauroforo o vessillifero della Chiesa
                Romana. Una tradizione vuole che il Martire presso l’odierna chiesa
                stazionale denominata altresì «in Formoso», abbia appunto sostenuto il
                tormento del fuoco. L’annesso monastero nel medio evo era una delle
                venti abbazie privilegiate dell’Eterna Città.</p>
                <hr />
                <p>Introito (salm. 95): «Gloria e splendore stanno avanti a lui, potenza
                e maestà nel suo santuario».</p>
                <p>La colletta, come ieri, impetra dal Signore la grazia che egli
                riguardi benigno la devozione del suo popolo, affinché, mentre questo
                affligge corporalmente la propria carne col digiuno, lo spirito si nutra
                colle opere d’una vita santa.</p>
                <p>La sacra liturgia, ritorna spesso in questi giorni sul concetto della
                macerazione corporale a cagione del digiuno: <em>Qui per abstinentiam
                macerantur in corpore</em>. Infatti, il digiuno per gli antichi era
                tutt’altro che una cerimonia rituale, come spesso è ridotta presso molti
                degli odierni cristiani, ma importava l’astinenza da ogni sorta di cibo
                e bevanda sino a sera. Al tramonto del sole, cioè dopo la messa
                stazionale, s’imbandivano le mense, ma si usavano anche la domenica cibi
                di stretto magro, esclusi sempre il vino, le carni, le uova, e i
                latticini. Si comprende come una penitenza cosi aspra non fosse la più
                atta ad impinguare le carni.</p>
                <p>La lezione d’Ezechiele quest’oggi (XVIII, 1-9) spiega come i meriti o
                i demeriti siano qualche cosa di personale, e non una specie di blasone
                gentilizio che si eredita dagli avi. Bisognava quindi che il Giudeo
                punto non partecipasse ai culti idolatrici che si celebravano sopra le
                alture e nei boschetti sacri, i quali nel regno d’Israele, dopo lo
                scisma delle dieci tribù, erano stati piantati dovunque in onore delle
                false divinità. Questo quanto a Dio.</p>
                <p>A riguardo poi del prossimo, venivano il sesto e il nono precetto del
                decalogo, la legge che regolava i prestiti fra Israeliti, e le varie
                opere di misericordia. Chi pratica tali cose, conchiude il Profeta,
                questi è il giusto, il quale vivrà innanzi al Signore.</p>
                <p>È da rilevarsi qui la parte essenziale attribuita alle buone opere,
                senza le quali la fede sola punto non salva, essendo morta in se stessa,
                e come un tronco isterilito che non produce foglie né fiori.</p>
                <p>Il responsorio graduale deriva dal 16° salmo. E il Martire Lorenzo,
                che tra gli spasimi della sua graticola si appella al giudizio di Dio:
                «Proteggimi, Iahvè, come la pupilla dei tuoi occhi; mi nascondi
                all’ombra dei tuoi vanni. Dalla tua possanza emerga il mio diritto, i
                tuoi occhi mirano con rettitudine».</p>
                <p>La scelta quest’oggi dell’episodio della Cananea che, ai piedi di
                Gesù, – anche quando il Salvatore per metterla alla prova e stimolare
                vieppiù la sua confidenza, la tratta apparentemente con durezza – a
                forza di preghiere e d’umiltà ottiene la guarigione della figlia, è
                stata suggerita a Gregorio II da un responsorio magnifico dell’ufficio
                notturno di questa prima settimana di quaresima. <em>Tribularer, si
                nescirem misericordias tuas… qui Cananeam et publicanum vocasti ad
                poenitentiam…</em></p>
                <p>È interessante il constatare questo sviluppo meraviglioso della
                liturgia romana, la quale anche dopo l’aureo evo Gregoriano, svolge con
                tanta naturalezza le proprie ricchezze, sì da produrne sempre nuovi
                capolavori. Il responsorio in questione probabilmente è tradotto dal
                greco, ma da questo tema orientale Roma ha saputo cavarne prima una
                magnifica melodia responsoriale, quindi il motivo d’una delle più
                commoventi letture evangeliche (Matth. XV, 21-28) per la solennità
                stazionale di san Lorenzo.</p>
                <p>La misera Cananea è il simbolo della gentilità, che, senza il
                privilegio della circoncisione israelitica, pel merito della fede,
                impetra salvezza. In grazia di questa fede, Roma Cristiana occupa il
                luogo di Gerusalemme deicida; giacché Dio non riguarda la discendenza
                carnale, ma l’umile purezza del cuore.</p>
                <p>Il primo diniego del Salvatore di operare il miracolo in pro d’una
                gentile, oltre i motivi accennati più sopra, aveva per iscopo di far
                comprendere che il Signore è Dio dell’ordine, e quindi egli non voleva
                prevenire il momento fissato dalla sua Provvidenza per la vocazione dei
                Gentili alla fede, se non quando Israele da se stesso si fosse reso
                indegno della grazia, chiudendo volontariamente gli occhi alla luce del
                Vangelo.</p>
                <p>Di più, Gesù intendeva evitare di fornire ai suoi nemici un nuovo
                motivo per attentare prima del tempo ai suoi giorni, entrando in
                relazioni con una gentile, che innanzi al fanatismo giudaico non avrebbe
                meritato altro titolo che quello in uso ancor oggi fra gli Arabi, di
                <em>cane d’un infedele</em>.</p>
                <p>L’antifona offertoriale tolta dal salmo 33, è allusiva a san Lorenzo,
                cui, giusta gli Atti del Martirio, un angelo confortava ed astergeva il
                sudore, mentre era disteso sulla graticola rovente: «S’accampa l’Angelo
                del Signore all’intorno dei suoi fidi e li salva. Gustate e vedete che
                Iahvè è benigno».</p>
                <p>Ecco la colletta sulle oblate: «Nella tua pietà, o Signore, fa sì che
                il sacrificio che accompagna questi salutari digiuni, sia per noi pegno
                di salvezza».</p>
                <p>Le messe di Gregorio II hanno spesso l’antifona per la Comunione di
                carattere Eucaristico. Quella d’oggi è tratta dal Vangelo di san
                Giovanni, ed accusa quindi una doppia deviazione dalle leggi che
                regolavano altra volta la salmodia della messa nel periodo aureo della
                liturgia romana. Allora le antifone erano regolarmente salmodiche e ad
                ogni modo, non venivano mai tratte dal santo Vangelo. In evo alquanto
                posteriore, l’antifona <em>ad Communionem</em> deriva invece, come nei
                Communi dei Santi, dalla lezione evangelica assegnata alla messa del
                giorno corrente.</p>
                <p>Quest’oggi, invece, l’antifona è tolta da san Giovanni, e non ha
                relazione alcuna, neppure di concetto, colla precedente lettura di san
                Matteo sulla vocazione della Cananea.</p>
                <p>Nella colletta eucaristica quest’oggi si ammira un equilibrio
                stupendo tra i due eccessi; del materialismo cioè, che solo riconosce le
                leggi della materia, e dell’illuminismo gnostico, che non vuol intendere
                che le morbosità d’uno spirito deviato.</p>
                <p>La Chiesa si è sempre opposta a queste aberrazioni eretiche che non
                tengono conto della natura dell’umano composto, e che riducono perciò
                l’uomo o ad un bruto, o ad una costruzione altissima, che però crolla
                perché è priva di base. Il sustrato della grazia è la natura, la quale
                viene bensì sollevata dall’azione dello Spirito Santo, ma non mai
                distrutta. «O Signore, che sei cosi magnifico nel donare, ci sostieni
                materialmente cogli aiuti temporali, e ci rinnova interiormente con
                quelli eterni».</p>
                <p>La colletta sul popolo, ha altresì carattere eucaristico: «Concedi, o
                Signore, al popolo cristiano un’intelligenza ognor più chiara di quella
                fede che professa, ed un amore più intenso pel Sacramento cui
                frequenta».</p>
                <p>Dice Mosè nel suo cantico finale del Deuteronomio, che Dio fa come
                l’aquila quando incita a spiccare il primo volo i suoi aquilotti. Lo si
                ammira oggi nel contegno di Gesù colla Cananea. Dapprima la tratta con
                grande austerità, ma sotto quelle parole dure cela una misericordia ed
                una grazia così attraente, che la poveretta, in cambio di ritrarsi
                indietro, sentì invece ringagliardirsi la sua fede, meritando alla fine
                d’udire dalla bocca stessa del Salvatore quel bell’elogio: «O donna,
                grande è la tua fede».</p>
                <p>Questo è sempre il fine che si propone Dio allorché ci tratta in modo
                brusco, allorché ci tiene alquanto indietro da lui o Egli si allontana
                un po’ da noi. Il Signore mira sempre a farci avanzare nella via della
                perfezione, costringendoci, a dir così, ad allenarci, per sollecitare i
                passi affine di raggiungerla prima della duodecima ora, del punto della
                morte.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 68-71.</p>
    </footer>
</body>
</html>
