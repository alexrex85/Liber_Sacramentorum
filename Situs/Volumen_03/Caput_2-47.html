<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Sacro Triduo</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="giovedì-santo">GIOVEDÌ SANTO</h3>
            <p><strong>Stazione in Laterano.</strong></p>
            <p>La basilica del Salvatore presso la quale sin dal V secolo i Sommi
            Pontefici stabilirono l’ordinaria loro residenza, reclama quest’oggi
            l’onore dei riti solenni coi quali la Chiesa inizia appunto in questo
            giorno la solennità pasquale. Altra volta le messe erano tre, una la
            mattina per la riconciliazione dei pubblici penitenti, l’altra per la
            consacrazione dei sacri Olii destinati all’unzione degli infermi ed al
            Battesimo, la terza infine in sull’imbrunire per la commemorazione della
            Cena del Signore e la Comunione pasquale. Si comprende quindi perché la
            stazione invece di celebrarsi a San Pietro, che allora stava fuori del
            recinto urbano, si tenesse più comodamente in Laterano.</p>
            <p>Oggi il rito è meno complesso, ed essendo andata in disuso la
            disciplina della pubblica penitenza, gli Olii santi si consacrano nella
            stessa messa della Comunione pasquale.</p>
            <p>La triplice sinassi che celebravano gli antichi aveva tuttavia
            suggerito anche a loro un prudente raccorciamento della cerimonia, e dai
            documenti del secolo VIII noi veniamo a conoscere che nella terza messa
            s’incominciava addirittura col prefazio, omettendo letture, salmi e
            quant’altro precede ordinariamente l’anafora consacratoria. È per questo
            che nel nostro Messale tutta la prima parte della messa del giovedì
            santo non ha elementi propri, ma va racimolando le sue parti da altre
            messe.</p>
            <hr />
            <p>L’introito è derivato dal martedì precedente. Non dobbiamo lasciarci
            rabbrividire alla semplice apprensione della croce. Essa è come una
            medicina che è un po’ amara al gusto, ma conferisce certamente la
            sanità. L’Apostolo dice che in Gesù Crocifisso <em>est salus, vita et
            resurrectio nostra</em>. Egli è resurrezione, perché la sua morte ci
            merita la grazia di risorgere dal sepolcro dei nostri peccati; è vita,
            perché è a riguardo suo che l’Eterno Padre ci accorda lo Spirito Santo,
            il quale è principio vitale di tutta la nostra vita spirituale; è salute
            perché al dir d’Isaia, il sangue delle sue piaghe e i lividi delle sue
            membra solcate dai flagelli sono come un balsamo contro i vizi e le
            passioni.</p>
            <p>La colletta è quella assegnata domani dopo la prima lettura. Essa
            accenna di lontano al mistero della predestinazione, ricordando che in
            occasione della passione del Salvatore, il ladrone conseguì salvezza,
            mentre Giuda disperato corse incontro alla sua dannazione. La diversa
            sorte di questi due personaggi ci riempie di salutare terrore, mentre
            c’insegna che a conseguir la salute non basta d’essere spettatori o
            d’aver parte in una maniera qualsiasi al rito della passione del
            Salvatore, ma bisogna pur rinunziare al peccato ed alla vita già
            trascorsa lontana da Dio, per risorgere con Gesù Cristo ad una vita
            tutta santa e conforme alla sua volontà.</p>
            <p>Segue la lettura d’un brano della lettera di san Paolo ai Corinti (I,
            II, 20-32) sull’istituzione del Sacramento dell’altare e sulle
            disposizioni d’animo e di corpo per ben parteciparne. Tale lettura è
            stata già fatta nell’Ufficio vigiliare di questo giorno, ma piace di
            ripeterla, perché il suo posto naturale è appunto la messa del giovedì
            santo. A Corinto era incominciato l’abuso che in occasione del banchetto
            comune, dove allora, giusta l’esempio del Salvatore e la primissima
            disciplina apostolica, consacravasi l’Eucaristia, i ricchi facessero a
            sé e lasciassero indietro i poveri e i ritardatari. Questa, osserva
            l’Apostolo, non è più la Cena del Signore, ma troppo rassomiglia a quei
            banchetti in uso presso le confraternite religiose pagane che pure
            avevano dei banchetti sociali. Non si tratta tanto di soddisfare ai
            bisogni del corpo, quanto di conservare intatto il significato
            sacramentale della Cena in cui si celebra e si partecipa in comune al
            sacrificio commemorativo della morte del Signore. Ciascuno quindi scruti
            la propria coscienza, ché il pane di vita mangiato indegnamente non
            divenga argomento di morte e di condanna.</p>
            <p>La messa dunque, giusta l’insegnamento dell’Apostolo, è un vero e
            proprio sacrificio commemorativo di quello del Calvario, cioè della
            morte del Signore. Noi quindi dobbiamo prendervi parte con viva fede e
            riconoscenza, cosi come vogliamo entrare a parte degli effetti della
            redenzione. Appartiene al rito sacrificale il parteciparne mediante la
            comestione della vittima. Presso i popoli antichi, questo banchetto
            finale voleva significare l’intima relazione che correva tra la vittima
            sacrificata e i devoti, in cui nome essa veniva offerta alla divinità.
            La vittima sostituisce l’oblatore, e quindi, questo mangia della vittima
            per incorporarsi con essa che legalmente lo rappresenta.</p>
            <p>Di più, il banchetto sacrificale ha un carattere sacro, e simboleggia
            la riconciliazione della Divinità coll’uomo, tanto che ambedue
            s’assidono amichevolmente a mensa insieme.</p>
            <p>Nella santa messa il sacerdote deve necessariamente partecipare della
            sacra vittima mediante la sacramentale Comunione. Ai semplici fedeli
            basta l’associarsi per mezzo della Comunione spirituale; ma è nello
            spirito e nei desideri ferventi della Chiesa che anch’essi, potendo,
            siano a parte del Sacrificio, ricevendo realmente la sacra Comunione «in
            memoria della morte del Signore».</p>
            <p>Segue il responsorio tolto da san Paolo (Philip. II, 8-9): «Il Cristo
            per noi si fece ubbidiente sino a morte e a morte di croce. Per questo
            appunto Dio lo esaltò, e gli diè un nome che è al disopra d’ogni altro
            nome».</p>
            <p>Il nome conferito da Dio a Gesù è quello di Salvatore. A differenza
            però degli altri nomi delle creature, questo di Gesù non enunzia
            semplicemente un voto, ma realizza effettivamente un programma di
            salute. Il Redentore apparisce <em>Gesù in tutta la pienezza ed
            estensione del significato, quando sulla croce versa il sangue pel
            riscatto del genere umano</em>.</p>
            <p>Segue la lettura di san Giovanni col racconto della lavanda dei
            piedi, che però, non essendo in troppo intima relazione col mistero
            eucaristico, accusa il suo carattere additizio e posteriore.
            Originariamente esso si leggeva nel martedì santo. Gesù volle lavare i
            piedi ai discepoli sia per darci un esempio, anzi un comando, di
            scambievole umiltà, sia ancora per insegnarci la somma purezza con la
            quale conviene accostarci a lui: «Chi esce dal bagno non ha bisogno che
            di risciacquarsi i piedi». Per esser degni cioè dell’amicizia sua, non
            basta di aver l’anima netta dal peccato mortale, ma conviene detestarlo
            sradicando dal cuore tutto quello che non è Dio.</p>
            <p>La colletta d’introduzione all’anafora ha un sapore classico, e
            merita d’essere riferita integralmente: «Ti preghiamo, o Signore
            santissimo, Padre onnipotente, eterno Dio, onde renda a te gradito
            questo nostro sacrificio, Gesù, tuo figliuolo, e nostro Signore, quegli
            stesso che oggi istituendolo la prima volta, prescrisse ai suoi
            discepoli d’offrirlo in sua memoria. Egli che vive…».</p>
            <p>Nell’anafora consacratoria, giusta quanto papa Vigilio scriveva a
            Profuturo di Braga, oggi s’inserisce un periodo in cui si commemora la
            solennità della cena del Signore: «Celebrando noi il sacratissimo giorno
            in cui fu tradito per noi Gesù Cristo Signor nostro, essendo uniti in
            spirito e venerando la memoria, dapprima della gloriosa a sempre Vergine
            Maria, madre del medesimo Dio e Signore nostro Gesù Cristo, nonché dei
            beati apostoli Pietro e Paolo ecc.».</p>
            <p>Anche nella preghiera che Innocenzo I, scrivendo a Decenzio di
            Gubbio, chiamava <em>commendatio Oblationis</em>, oggi si fa memoria
            della Cena del Signore: «… Ti offriamo quest’omaggio della devozione
            nostra e di quella altresì di tutta intera la tua famiglia nel giorno
            appunto in cui nostro Signore commise ai suoi discepoli la celebrazione
            del sacramento del Corpo e del Sangue suo; onde ti preghiamo di
            accoglierla con misericordia, di comporre nella tua pace questi nostri
            tempi, disponendo sì che scampata l’eterna dannazione possiamo far parte
            del gregge dei tuoi eletti. Per il medesimo…».</p>
            <p>«La quale oblazione, te ne preghiamo, o Dio, degnati di renderla in
            tutto benedetta, legittima, gradita, spirituale ed accetta, onde si
            trasmuti per noi nel Corpo e nel Sangue del tuo dilettissimo Figliuolo e
            nostro Signore Gesù Cristo; il quale il giorno innanzi che soffrisse per
            salute nostra e di tutti, cioè oggi, prese il pane ecc.».</p>
            <p>Prima della dossologia finale del Canone (<em>Per quem haec
            omnia</em>), giusta un antichissimo rito attestatoci già nei canoni
            d’Ippolito – i quali però ce lo descrivono siccome una cerimonia che
            poteva ripetersi in ciascuna messa – il vescovo benedice l’olio per gli
            infermi, riservando a dopo la Comunione la consacrazione del santo
            crisma e dell’olio pei catecumeni.</p>
            <p>Ne descrivemmo già il rito nel I volume, onde non ci resta che di
            riferire lo splendido carme derivato dalla liturgia gallicana, ma
            accolto più tardi nel Pontificale Romano, e col quale la liturgia di
            questo giorno memorando saluta il sacro crisma.</p>
            <p><strong>Hymnus.</strong></p>
            <blockquote>
            <p><em>O Redemptor, sume Carmen temet concinentium,<br />
            O Redemptor, etc.</em></p>
            </blockquote>
            <blockquote>
            <p><em>Audi, iudex mortuorum,<br />
            Una spes mortalium,<br />
            Audi voces proferentum<br />
            Donum pacis praevium.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <blockquote>
            <p><em>Arbor foeta alma luce<br />
            Hoc sacrandum protulit:<br />
            Fert hoc prona praesens turba<br />
            Salvatori saeculi.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <blockquote>
            <p><em>Stans ad aram, immo supplex<br />
            Infulatus pontifex,<br />
            Debitum persolvit omne<br />
            Consecrato chrismate.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <blockquote>
            <p><em>Consecrare tu dignare,<br />
            Rex perennis patriae,<br />
            Hoc olivum, signum vivum,<br />
            Iura contra daemonum.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <blockquote>
            <p><em>Ut novetur sexus omnis<br />
            Unctione chrismatis,<br />
            Ut sanetur sauciata<br />
            Dignitatis gloria.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <blockquote>
            <p><em>Lota mente sacro fonte<br />
            Aufugantur crimina:<br />
            Uncta fronte, sacrosancta<br />
            Influunt charismata.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <blockquote>
            <p><em>Corde natus ex Parentis,<br />
            Alvum implens Virginis,<br />
            Praesta lucem, claude mortem<br />
            Chrismatis consortibus.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <blockquote>
            <p><em>Sit haec dies festa nobis<br />
            Saeculorum saeculis:<br />
            Sit sacrata, digna laude,<br />
            Nec senescat tempore.</em></p>
            </blockquote>
            <blockquote>
            <p><em>O Redemptor, etc.</em></p>
            </blockquote>
            <p><strong>Inno.</strong></p>
            <blockquote>
            <p>O Redentore, accetta il carme di quei che ti celebrano.<br />
            O Redentore, ecc.</p>
            </blockquote>
            <blockquote>
            <p>Ascolta, o giudice dei trapassati,<br />
            Speranza unica dei mortali;<br />
            Accogli il grido di quei che t’offrono<br />
            Un dono che simboleggia la pace.</p>
            </blockquote>
            <blockquote>
            <p>O Redentore, ecc.</p>
            </blockquote>
            <blockquote>
            <p>La pianta fecondata dai raggi della luce,<br />
            Produsse questo dono perché fosse a te consacrato;<br />
            La comunità dei fedeli qui prostrata a te dinanzi,<br />
            Ti presenta quest’oblazione, siccome a Salvatore delle genti.</p>
            </blockquote>
            <blockquote>
            <p>O Redentore, ecc.</p>
            </blockquote>
            <blockquote>
            <p>Ritto, anzi supplichevole innanzi all’ara,<br />
            L’infulato pontefice,<br />
            Compie integralmente il suo ufficio,<br />
            Consacrando il crisma.</p>
            </blockquote>
            <blockquote>
            <p>O Redentore, ecc.</p>
            </blockquote>
            <blockquote>
            <p>Re dell’eterna patria,<br />
            Degnati di consacrare tu quest’umor di olivo,<br />
            Perché sia efficace rimedio<br />
            Contro le forze d’Averno.</p>
            </blockquote>
            <blockquote>
            <p>O Redentore, ecc.</p>
            </blockquote>
            <blockquote>
            <p>Affinché mediante l’unzione del crisma<br />
            Si rinnovi l’uno e l’altro sesso,<br />
            E sia altresì restituita alla pristina integrità<br />
            L’offesa dignità nostra.</p>
            </blockquote>
            <blockquote>
            <p>O Redentore, ecc.</p>
            </blockquote>
            <blockquote>
            <p>Sono cancellati i delitti, allorché qui presso il sacro fonte<br />
            L’anima viene purificata;<br />
            E quando si unge la fronte,<br />
            Discendono su di lei i sacri carismi dello Spirito.</p>
            </blockquote>
            <blockquote>
            <p>O Redentore, ecc.</p>
            </blockquote>
            <blockquote>
            <p>Tu che generato nel cuore del Padre,<br />
            Fecondasti il seno della Vergine,<br />
            Ai partecipi del crisma concedi luce,<br />
            Allontana da loro la morte.</p>
            </blockquote>
            <blockquote>
            <p>O Redentore, ecc.</p>
            </blockquote>
            <blockquote>
            <p>Sia per noi questo un giorno festivo<br />
            Attraverso tutti i secoli;<br />
            Sia sacro, sia degno di lode,<br />
            Nè la sua memoria invecchi mai col tempo.</p>
            </blockquote>
            <blockquote>
            <p>O Redentore, ecc.</p>
            </blockquote>
            <p>L’antifona per la Comunione è derivata dal testo evangelico:
            «Signore, Signore, tu lavare i piedi a me? ecc.» Il Signore non soltanto
            vuol lavarci i piedi, ma Egli sta preparando un lavoro di rigenerazione
            nel proprio Sangue. In esso ci tufferà tutti interi, e saremo
            mondati.</p>
            <p>Dopo la Comunione si recita la preghiera seguente: «Ora che ci ha
            ristorato il pane di vita ti preghiamo, o Signore Dio nostro, che di
            quanto noi celebriamo per mezzo della fede durante questa vita mortale,
            possiamo un giorno conseguire la realtà pel dono della tua beata
            immortalità. Per il Signore…».</p>
            <p>Dopo la messa si trasportano in un altare a ciò preparato le sacre
            specie eucaristiche riservate per la funzione di domani.</p>
            <p>Nel medio evo il Papa, terminato il divin sacrificio, si recava nella
            basilica di San Lorenzo, chiamata di poi <em>Sancta Sanctorum</em>, ove
            deposta la penula lavava i piedi a dodici suddiaconi; frattanto i
            cardinali, i diaconi e la <em>schola</em> cantavano il vespero.</p>
            <p>Seguivano larghe distribuzioni di danaro al clero urbano alto e
            basso, come usava allora in tutte le solennità; dopo di che essendo già
            sera andavano tutti a desinare nella basilica o triclinio di papa
            Teodoro, che sorgeva non lungi dall’oratorio di San Silvestro.</p>
            <p>Il perdono ai penitenti, il crisma del Paraclito sulla fronte dei
            battezzati, l’olio di consolazione sulle membra dei moribondi, la divina
            Eucaristia nel cuore di tutti i fedeli; quanti ineffabili misteri di
            misericordia in questo giorno della Cena di Gesù, in cui Egli sfoga
            quasi la piena del suo Cuore, e, pur avendoci amato sempre, <em>in finem
            dilexit</em>, ci amò cioè perdutamente, sino alla croce, sino alla
            morte!</p>
            <p>Deriviamo dalla liturgia greca i seguenti testi relativi alla festa
            odierna.</p>
            <blockquote>
            <p><em>Mysticam ad mensam omnes accedentes cum tremore, cum anima pura
            panem suscipiamus, neque separemur a Domino, ut videamus quomodo pedes
            lavet discipulorum, et faciamus quemadmodum viderimus, invicem subiecti,
            pedesque singuli slngulorum abstergentes. Christus enim sic praecepit
            discipulis suis, sed non audivit Iudas, perfidus servus.</em></p>
            </blockquote>
            <blockquote>
            <p>Accostandoci tutti con tremore alla mistica mensa, riceviamo il pane
            con purezza di coscienza, né ci separiamo dal Signore. Vedremo così come
            Egli lavi i piedi dei discepoli. Facciamo adunque secondo quanto avremo
            ammirato; siamo soggetti gli uni agli altri, laviamoci a vicenda i
            piedi, giacché cosi Cristo ha ordinato ai propri discepoli. Non volle
            tuttavia ascoltarlo Giuda, perfido servo.</p>
            </blockquote>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 206-212.</p>
    </footer>
</body>
</html>
