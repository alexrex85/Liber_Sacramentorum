<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Passione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="mercoledì-dopo-la-domenica-di-passione">MERCOLEDÌ DOPO LA
                DOMENICA DI PASSIONE</h3>
                <p><strong>Colletta a San Marco.</strong></p>
                <p><strong>Stazione a San Marcello.</strong></p>
                <p>Il <em>titulus de Pallacines</em> eretto nei primi anni della pace da
                papa Marco, è già conosciuto dai lettori. Quello di Marcello sorge sulla
                via Lata nel luogo dove sarebbe altra volta esistita la casa d’una
                matrona a nome Lucina, che l’avrebbe convertita in parrocchia. Scoperte
                recenti avvenute in quel luogo confortano i dati degli Atti di san
                Marcello, cosicché possiamo ritenere che la chiesa veramente sorse
                durante il pontificato del Martire, il quale in seguito vi trovò
                onorevole sepolcro.</p>
                <hr />
                <p>Il verso per l’introito è tolto dal salmo 17, ed è un inno di
                ringraziamento per lo scampo dato al giusto : «Mio liberatore da gente
                violenta; Egli m’innalza sopra i miei assalitori e mi sottrae dall’ira
                del nemico». In qual modo il Padre corrispose a questa energica speranza
                del Figliol suo moribondo? Egli lo liberò dai lacci della morte, lo
                costituì giudice inappellabile di tutta intera l’umanità, non esclusi
                quelli che, assisi altra volta nel <em>lithostratos</em> o nell’emiciclo
                del Sanhedrin, avevano acclamato: <em>reus est mortis</em>; lo sottrasse
                finalmente fuori dallo <em>scheol</em>, e lo costituì primogenito di
                tutti i morti che dovranno risorgere a vita, principio e scaturigine
                d’indeficiente vita.</p>
                <p>Oramai il digiuno quaresimale volge al suo termine, onde preghiamo il
                Signore perché, santificata già l’astinenza materiale dal cibo mercè la
                mortificazione di tutti gli altri appetiti sregolati, rischiari sempre
                meglio le menti dei fedeli. Anzi, perché Egli appunto ci pone questi
                voti sul labbro, li accolga benigno e li coroni di abbondante
                effetto.</p>
                <p>Tra poco i catecumeni dovranno promettere pubblicamente l’osservanza
                della divina legge; onde la Chiesa con più insistenza del solito ritorna
                oggi sul Decalogo (Levit. XIX, 1-2, 11-19 e 25). Ma le dieci parole
                della <em>thora</em>, nel Nuovo Testamento si compendiano tutte in un
                unico nome: carità; giacché, come ha spiegato san Paolo, il precetto
                dell’amore non avendo limite abbraccia così Dio che il prossimo, ed è
                l’intima ragione d’ogni dovere. Noi dobbiamo voler il bene di Dio perché
                nostro padre, e del prossimo perché nostro fratello. Ora volercene, è
                amare, ed è per questo che la carità è la chiave di volta di tutto
                l’edificio cristiano.</p>
                <p>Il graduale deriva dal salmo 29 e, al solito, anticipa durante il
                lutto della passione il canto trionfale di Pasqua. Così fece appunto
                Gesù nell’ultima cena, e la sacra liturgia si attiene fedele al suo
                esempio, per fortificare la nostra speranza di fronte allo scandalo
                della Croce: «Io ti esalterò, o Iahvè, perché m’hai tratto in salvo
                dalle ombre dello Scheol, né hai permesso che i miei nemici, quelli che
                dopo avermi ucciso, m’avevano deposto nella tomba munita dei loro
                sigilli e custodita dalle guardie, menassero trionfo su di me. Tu
                traesti dallo Scheol l’anima mia, m’hai salvato quando stavo già per
                discendere nella fossa, né permettesti che il mio corpo soggiacesse alle
                comuni leggi della natura e si dissolvesse per corruzione. Tu invece al
                mio grido lo hai fatto risorgere da morte, sanando le sue piaghe e
                glorificandole con incomparabile luce divina».</p>
                <p>A Gerusalemme si celebrano le <em>Encenie</em>, come chiamavano i
                Giudei Ellenisti la nuova dedicazione del tempio (Giov. x, 22-38). Il
                tempo era piovoso; (l’Evangelista, pur scrivendo in greco, pensava in
                siriaco; or in quella lingua un’unica parola indica così la pioggia che
                il tempo invernale; ma dal contesto si vede che il primo significato
                conviene meglio alla narrazione, mentre la circostanza che era inverno
                non è in alcuna relazione col passeggio di Gesù sotto i portici) perciò
                il divin Salvatore s’intratteneva ad istruire il popolo passeggiando,
                come già i peripatetici e gli stoici d’Atene, sotto i porticati detti di
                Salomone.</p>
                <p>Gesù che va alla festa delle Encenie c’insegna la frequenza con cui
                conviene accorrere alle solennità ecclesiastiche, perché siano veramente
                l’espressione sociale e collettiva dell’unità mistica che ricongiunge
                tutti i fedeli al Redentore, in un unico sentimento di fede, di speranza
                e d’amore.</p>
                <p>La domanda che gli fanno gli Ebrei e le perplessità da cui si dicono
                angustiati non sono sincere, ma subdole: vogliono estorcere dal Signore
                una parola che possa comprometterlo presso il Sinedrio, e per questo
                Gesù a chi non agisce con lui con sincerità e non lo cerca con retta
                intenzione non concede la sua confidenza e intimità. Se gl’interlocutori
                avessero voluto sinceramente istruirsi circa la messianità e la divinità
                del Redentore, ne avrebbero avuto mille argomenti tratti dalla sua
                dottrina e dai miracoli. Ma non cercavano questo; essi volevano una
                parola che al Sinedrio avesse potuto servir di pretesto d’un processo
                religioso contro il divin Maestro, ed Egli questa parola per allora non
                la dice, ma appella alle opere.</p>
                <p>Il verso <em>ad offerendum</em> deriva dal salmo 58: «Salvami dai
                miei nemici che sono già per assalirmi». Salvami, o Padre, non già
                sottraendomi alla Croce, ché appunto sono venuto a morire per gli
                uomini; ma non permettendo che la morte e il peccato trionfino su di me,
                cioè sul mio corpo mistico che è la Chiesa.</p>
                <p>Nell’introduzione all’anafora consacratoria, preghiamo Dio che ci
                conceda d’offrirgli il Sacrificio con conveniente devozione. Questa
                grazia della pietà è uno dei sette doni dello Spirito Santo, e giusta
                l’Apostolo, è utile in ogni occorrenza della vita, mentre conferisce a
                dare un sapore soprannaturale a tutti i nostri giudizi, alle nostre
                parole, agli atti. Intesa in questo senso, la pietà è uno speciale punto
                di vista in cui si mette l’anima per poter poi operare sotto il lume di
                Dio e colla grazia sua.</p>
                <p>Il verso per la Comunione è tolto dal salmo 25 e si riferisce
                delicatamente alla purezza colla quale conviene appressarci all’altare
                eucaristico di Dio. Non si esige tuttavia un’assoluta innocenza da ogni
                neo di colpa veniale: Dio è fuoco purificatore che consuma e distrugge
                nelle fiamme del suo santo amore tutta la paglia e quello che non regge
                all’azione del fuoco divino. È espediente però che l’anima non abbia
                attacco al peccato e consenta a lasciarsi investire dalle fiamme della
                deifica carità.</p>
                <p>La colletta di ringraziamento è la medesima che nel giovedì di
                quinquagesima. S’implora da Dio che mentre le specie sacramentali sono
                il segno visibile della <em>res sacra</em>, del Corpo cioè di Cristo, a
                sua volta la Comunione di questo sacratissimo Corpo sia il simbolo della
                nostra unione con Lui, causa e principio d’ogni nostra salute.</p>
                <p>Gesù ha operato innanzi agli Ebrei gran numero di prodigi a conferma
                della sua missione Messianica e della divinità sua; eppure essi trovano
                che tutto questo è tuttavia inconcludente e si lamentano che li tenga
                perplessi. Così avviene sempre cogl’increduli. Le divine verità più
                vigorosamente affermate nelle Scritture e insegnate dalla Chiesa,
                saranno sempre offuscate da mille nubi d’incertezza, unicamente perché
                si servono dell’intelligenza non a credere, ma a sottilizzare e
                impugnare la verità. È inutile pretendere di penetrare il dogma; bisogna
                cominciare con credere a Dio che parla e alla Chiesa che insegna, giusta
                il detto d’Isaia tanto inculcato da sant’Anselmo d’Aosta: <em>Nisi
                credideritis, non intelligetis</em>.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 162-164.</p>
    </footer>
</body>
</html>
