<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Quaresima</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="mercoledì-delle-ceneri">MERCOLEDÌ DELLE CENERI</h3>
            <p>Questo giorno che sin dai tempi di san Gregorio inaugura in Roma la
            sacra quarantena, viene anche detto <em>in capite ieiunii</em>, e nel IV
            secolo segnava il principio della penitenza canonica che dovevano
            compiere i pubblici penitenti, onde essere assolti il giovedì santo.
            Giusta i rituali del VII secolo, la mattina di questo giorno i penitenti
            si presentavano ai sacerdoti a ciò deputati nei vari titoli e nelle
            basiliche patriarcali; confessate loro le proprie colpe, qualora queste
            fossero gravi e pubbliche, ricevevano di mano del penitenziere una veste
            d’ispido cilizio cosparso di cenere, coll’ordine di ritirarsi in qualche
            monastero, – dei quasi cento che sorgevano nella Città Eterna, – onde
            compiere l’imposta penitenza di quella quarantena. – Ecco l’origine
            delle quarantene d’indulgenza, che ritrovansi nelle antiche formole di
            concessione. –</p>
            <p>Il Messale odierno nel rito della benedizione delle ceneri, conserva
            ancora l’estrema traccia della cerimonia dell’imposizione della
            penitenza canonica ai pubblici penitenti. In origine, tanto elevato e
            vivo era il concetto della trascendente santità dello stato sacerdotale,
            che i ministri sacri non erano punto ammessi a questa umiliante
            categoria. Fu verso il secolo XI che, cessata la disciplina della
            penitenza pubblica, nell’odierna cerimonia ai penitenti d’altra volta si
            sostituirono indistintamente il Papa, i membri del clero e il popolo
            romano, che cominciarono quindi a incedere a pie’ nudi col capo cosparso
            di cenere sino alla basilica di Santa Sabina.</p>
            <p>Nel secolo IX, l’imposizione delle ceneri era ancora un rito
            penitenziale a sé, senza nessuna relazione colla stazione eucaristica.
            Verso l’ora settima – quando cioè il romano apprestavasi a terminare la
            sua giornata civile di lavoro, per andare a prendere il bagno alle
            terme, e prepararsi poi alla <em>coena</em>, quella refezione cioè che
            costituiva il pasto principale della giornata, – il popolo con a capo il
            Papa e il clero, si raccoglieva dapprima nel titolo d’Anastasia nella
            stretta valle tra il Palatino e l’Aventino, e di là, al flebile canto
            della litania, muoveva processionalmente alla basilica di Sabina. Ivi
            giunti, omesso senz’altro l’introito, perché già eseguito nel tempio
            della colletta, si celebrava il sacrificio Eucaristico; dopo l’ultima
            preghiera di benedizione, all’invito del diacono: <em>ite, missa
            est</em>, il popolo si ritirava in casa e scioglieva il digiuno.</p>
            <p>Nel secolo XII, questo rito appare assai più sviluppato nell’<em>Ordo
            Romanus</em> di Benedetto Canonico. Dapprima il Pontefice imponeva le
            ceneri nel titolo d’Anastasia; indi in abiti di penitenza e a piedi
            scalzi, il corteo saliva il molle clivo aventino sino alla basilica
            Sabiniana, dove si celebrava la messa. Prima della Comunione, un
            suddiacono regionario avvertiva il popolo: «<em>Crastina die veniente,
            statio erit in ecclesia Sancti Georgii Martyris ad velum aureum</em>», e
            rispondevano tutti: <em>Deo gratias</em>.</p>
            <p>Se il Papa era trattenuto da occupazioni urgenti nell’episcopio
            Lateranense, dopo la messa un accolito intingeva un po’ di cotone
            nell’olio profumato delle lampade che ardevano innanzi all’altare della
            chiesa stazionale, e recatosi al patriarchio, veniva introdotto alla
            presenza del Pontefice: <em>Iube, domine, benedicere</em>, gli diceva
            rispettosamente il chierico, ed ottenuta la benedizione, gli presentava
            il cotone soggiungendo: <em>hodie fuit statio ad Sanctam Sabinam, quae
            salutat te</em>. Il Papa baciava allora con riverenza quel batuffolo di
            bambagia e lo consegnava al cubicolario, perché dopo la sua morte se ne
            riempisse il cuscino funebre. Così costumavasi tutte le volte che il
            Pontefice non interveniva alla <em>statio</em>.</p>
            <p><strong>Colletta o convegno a Sant’Anastasia.</strong></p>
            <p>Tale appunto è il significato di <em>collecta</em>, che negli antichi
            Ordini Romani viene indicata regolarmente in ciascun giorno di
            quaresima. Il salmo d’introito è il 68, coll’antifona: «Ci ascolta, o
            Signore, giacché benigna è la tua misericordia; riguardaci secondo la
            grandezza della tua bontà».</p>
            <p>Segue la preghiera: «O Dio eterno ed onnipotente, dà perdono ai
            penitenti, sii propizio a chi ti supplica, e c’invia dal cielo il tuo
            Angelo santo che benedica e consacri questa cenere, onde divenga un
            salutare rimedio a chiunque umilmente invoca il tuo santo Nome, si
            confessa reo dei suoi peccati, li deplora innanzi alla tua clemenza, e
            con vero dolore, a calde lacrime si raccomanda alla tua inalterabile
            pietà. In virtù del tuo santo Nome ci concedi che coloro i quali, in
            remissione delle loro colpe ne vengano cospersi, colla salute corporale
            impetrino altresì la protezione dell’anima loro. Per Cristo Signore
            nostro».</p>
            <p>Preghiera. – «O Signore, che non la morte, ma la penitenza brami dei
            peccatori, riguarda con bontà la debolezza dell’umana natura, e questa,
            cenere che intendiamo porci sul capo onde umiliarci e meritar perdono,
            tu nella tua misericordia degnati di benedire; e poiché ci confessiamo
            cenere, e riconosciamo che a cagione dei demeriti della nostra malizia
            dobbiamo dissolverci in polvere, tu nella tua misericordia fa che
            meritiamo d’ottenere il perdono dei peccati e il premio ripromesso ai
            penitenti. Per il Signore».</p>
            <p>Preghiera. – «O Signore, cui l’umiltà muove a pietà e la penitenza
            placa, presta benigno orecchio alle nostre preci, e sul capo dei tuoi
            servi asperso di questa polvere diffondi misericordioso la grazia della
            tua benedizione; riempili dello spirito di compunzione del cuore;
            concedi abbondantemente quello che giustamente essi implorano, e quanto
            avrai accordato, degnati poi di conservarlo per sempre saldo ed intatto.
            Per Cristo».</p>
            <p>Preghiera. – «Signore eterno ed onnipotente, che agli abitanti di
            Ninive, penitenti e ricoperti di cilicio e di cenere, accordasti il
            rimedio del tuo perdono, ci concedi di imitarli anche noi nell’abito
            esteriore, in modo da impetrare la grazia del perdono. Per il
            Signore».</p>
            <p>Queste preghiere punto non si trovano negli antichi Sacramentari
            romani, onde convien ritenere che siano penetrate posteriormente nel
            Messale romano per mezzo delle liturgie franche. Giusta una tradizione
            medievale, le ceneri si ricavano dai rami d’olivo benedetti l’anno
            precedente. Il sacerdote dopo recitate su di esse le preci, le asperge
            d’acqua benedetta e le incensa; indi le impone sul capo dei fedeli
            dicendo: «Ricordati, o mortale, che tu sei polvere e ritornerai in
            polvere».</p>
            <p>Durante l’imposizione delle ceneri, la «<em>schola</em>» dei cantori
            eseguisce le antifone e i responsori seguenti, tratti dall’ufficio
            notturno quaresimale:</p>
            <ol type="a">
            <li><p>«Cambiamo abito e ricopriamoci di cilicio cosparso di cenere;
            digiuniamo e gemiamo innanzi al Signore, giacché il nostro Dio è assai
            facile a perdonarci i peccati.</p></li>
            <li><p>«Tra il vestibolo e il santuario gemeranno i sacerdoti, servi del
            Signore, e diranno: risparmia, o Signore, risparmia il tuo popolo, e non
            voler ammutolire il labbro di coloro che cantano le tue lodi.</p></li>
            <li><p>«Emendiamo in meglio gli errori commessi per ignoranza, onde non
            sopraggiunga inaspettata la morte, ricerchiamo una dilazione per far
            penitenza e non possiamo ottenerla. «℟. Riguardaci con compassione, o
            Signore, perché abbiamo peccato contro di te. ℣. Ps. O Dio, salvezza
            nostra, aiutaci, e a gloria del tuo nome ci libera. – Riguardaci. –
            Gloria. – Riguardaci».</p></li>
            </ol>
            <p>Compiuta l’imposizione delle ceneri, il sacerdote recita la seguente
            preghiera: Preghiera. – «Fa, o Signore, che consacriamo coi sacri
            digiuni gl’inizi della milizia cristiana, e a combattere contro gli
            spiriti maligni, Tu ci rafforza colle armi dell’astinenza. Per
            Cristo».</p>
            <p>Negli Ordini Romani del tardo medio evo è prescritto, che dopo
            l’imposizione generale delle ceneri sul capo del clero e dei fedeli, si
            salga in processione a piedi scalzi il colle Aventino sino alla basilica
            di Santa Sabina, nel cui atrio era allora un piccolo cimitero. Quelle
            tombe lì in quel luogo ridestavano tosto il pensiero della morte, e
            perciò la scuola cantava il responsorio funereo: <em>Immutemur habitu…
            ne subito preoccupati die mortis…</em> ancor oggi conservato nel
            Messale. Allora il corteo faceva una breve fermata, tanto per dar tempo
            al Papa di recitare una colletta d’assoluzione su quei sepolcri; indi
            faceva il suo ingresso nella vasta basilica Aventinese, cantando il
            responsorio <em>Petre, amas me?</em> col verso: <em>Simon Ioannis…</em>,
            in onore del principe degli Apostoli. È strano come c’entri a questo
            momento della cerimonia la memoria di san Pietro; ma, a meno che non sia
            questo un uso papale derivato dalla basilica vaticana ogni volta che
            traversando il portico dov’erano i sepolcri, vi si entrava in
            processione, può essere che sia stato suggerito dalla circostanza che
            nel secolo XIII a Santa Sabina era la residenza Pontificia, e la
            basilica perciò veniva considerata come la sede abituale del successore
            di san Pietro.</p>
            <p><strong>Stazione al titolo di Sabina.</strong></p>
            <p>Fu fondato o rifabbricato sotto Celestino I da un tal prete Pietro
            illirico, ma vi dovette aver parte anche una certa antica Sabina, cosi
            che da lei appunto prese nome la basilica, prima ancora che vi si
            trasportasse l’omonima martire Sabina dell’<em>area Vindiciani</em>.</p>
            <p>Gregorio Magno vi intimò la sua famosa litania <em>septiformis</em>
            di penitenza, e nel medio evo l’annessa abitazione servì più volte di
            dimora al Pontefice. Vi abitava appunto papa Silverio quando venne
            esiliato da Roma da Belisario; Onorio III (Savelli) la munì di mura e di
            torri in parte ancor superstiti; tanto che alla morte di Onorio IV i
            cardinali vi si adunarono in conclave, il quale durò circa un anno.</p>
            <p>Dopo questo tempo, il prestigio della residenza pontificia
            sull’Aventino venne a poco a poco a scemare, così che l’antico palazzo
            turrito divenne finalmente placido asilo dei frati Predicatori, che
            ancor oggi additano con venerazione al visitatore le celle santificate
            già dalla dimora di san Domenico e di san Pio V. Sotto l’altare
            maggiore, insieme colle ossa di santa Sabina e di santa Serapia, si
            custodiscono le reliquie dei martiri di Ficulea sulla via Nomentana,
            Alessandro, Evenzio e Teodulo.</p>
            <hr />
            <p>L’introito della messa è preso dal capo XI della Sapienza (24-27), in
            cui si attesta che nessun peccatore, per quanto empio, è mai escluso
            dalla misericordia divina, la quale riguarda già, non il peccato, opera
            dell’uomo, ma la creatura, opera e capolavoro di Dio : «Tu, o Signore,
            senti pietà per tutti, né porti odio contro nulla di ciò che hai creato;
            a cagione della penitenza tu dissimuli di vedere i peccati degli uomini,
            e li risparmi, perché tu, o Signore, sei il Dio nostro».</p>
            <p>La preghiera vuol consacrare le primizie dell’odierno digiuno: «Fa sì
            che i tuoi fedeli colla debita pietà intraprendano questo solenne corso
            di penitenza, e pieni di confidenza lo conducano a felice termine».</p>
            <p>Vi si aggiungono altre due collette abbastanza antiche e di profondo
            significato teologico, specialmente la seconda che tocca dell’oscuro
            mistero della predestinazione. La prima vuole implorare l’intercessione
            dei Santi: «Scampaci, o Signore, da ogni pericolo dell’anima e del
            corpo; e per le preghiere della beata e gloriosa Genitrice di Dio Maria,
            vergine illibata, del beato Giuseppe, dei beati apostoli Pietro e Paolo,
            del beato N. e di tutti i Santi, nella tua benignità ci concedi salvezza
            e pace: onde, rimossa qualsiasi ostilità o errore, la Chiesa tutta in
            pace e libertà possa attendere al tuo servizio».</p>
            <p>La seconda colletta, è per i bisogni particolari dei Cristiani, e nei
            mss. spesso va sotto il nome di sant’Agostino: «O Dio eterno ed
            onnipotente, che hai impero sui vivi e sui morti, e fai misericordia a
            tutti coloro che sai già che saranno tuoi eletti pei meriti della fede e
            dell’opere loro; con umil prece ti supplichiamo, affinché a coloro pei
            quali intendiamo d’interporre le nostre suppliche, sia che la presente
            vita li trattenga ancora nei loro corpi, sia che, deposto
            quest’involucro mortale, li abbia già accolti l’eternità; per
            intercessione dei tuoi Santi e nella soavità della tua misericordia tu
            accordi loro il perdono dei peccati. Per Gesù Cristo ecc.».</p>
            <p>Il frutto di questo primo giorno di digiuno, è lo spirito d’intima
            contrizione e di verace ritorno a Dio, essendo inutili i segni di
            penitenza esteriore, quando il cuore non si allontana dal peccato. E
            quello appunto che c’insegna Ioel colla sua lezione (II, 12-19). Gli
            Ebrei in segno di lutto e di dolore usavano di lacerarsi le vesti, di
            strapparsi i capelli, di cospargere il crine di polvere; ma è ben altro
            quello che cerca il Signore quando manda i suoi flagelli sui popoli.
            Egli allora intende di invitarli a riformare la propria vita, strappando
            loro violentemente quei beni di natura, dei quali essi abusavano per
            indurare vieppiù nell’empietà.</p>
            <p>Il responsorio graduale deriva dal salmo 56: «Pietà di me, o Signore,
            pietà di me, perché l’anima mia in te ripone ogni sua speranza. Iddio
            inviò dal cielo il suo soccorso e mi liberò, riempiendo di confusione i
            miei persecutori».</p>
            <p>Regolarmente, le messe quotidiane non avevano il salmo tratto; quello
            che oggi assegna il Messale, e che verrà ripetuto in quaresima tre volte
            la settimana, è di struttura più recente ed irregolare, giacché consta
            di frammenti d’emistichi di vari salmi. Sembra che sia stato introdotto
            nella liturgia da papa Adriano I, il quale ordinò fosse recitato in
            grazia di Carlo Magno. Salmo 102: «Signore non ci rimeritare secondo i
            peccati commessi e secondo le nostre iniquità». Salmo 78: «Signore, non
            ti ricordare delle iniquità da noi commesse, ma la tua misericordia si
            affretti in nostro aiuto, perché siamo ridotti a grande miseria». – Qui
            tutti si prostrano. – «O Dio, salvezza nostra, vieni in nostro soccorso,
            e a gloria del Nome tuo ci libera; per l’onore del tuo Nome sii propizio
            ai nostri trascorsi».</p>
            <p>Segue la lezione evangelica (Matth. VI, 16-21), nella quale il
            Salvatore dà Egli stesso le regole per digiunare fruttuosamente. L’umile
            sincerità di cuore, la santa gioia dello spirito, la fuga della vana
            ostentazione, ecco le condizioni della penitenza cristiana. Aggiunge
            Gesù di raccogliere ricchezze, non già quelle che posson esserci rapite
            dai ladri, ma quelle di vita eterna. Infatti, il faticare dì e notte, il
            vivere stentatamente per ammassar danari, lo stare sempre in
            trepidazione che i malandrini non ce li rapiscano, l’esser tormentato
            dal cruccio che un giorno li dobbiamo abbandonare sulle soglie
            dell’eternità, non è tutto questo un’improba fatica, una <em>vanitas et
            afflictio spiritus</em>, come direbbe l’Ecclesiaste?</p>
            <p>L’offertorio deriva dal salmo 29: «Io t’esalto, Iahvè, che m’hai
            scampato dal pericolo, né hai voluto che i miei nemici esultassero sulla
            mia rovina; io t’invocai e tu mi hai data salvezza».</p>
            <p>Nella preghiera sulle oblate, noi supplichiamo il Signore che ci
            conceda le debite disposizioni, onde offrirgli quel solenne Sacrificio
            che inaugura le primizie del sacro tempo pasquale. Infatti, nell’antica
            terminologia liturgica, la Pasqua cominciava precisamente il giovedì
            santo colla <em>Coena Domini</em>; onde con elegantissima frase, il
            Sacrificio di questo primo giorno di quaresima viene considerato siccome
            il rito inaugurale o di prolusione del ciclo pasquale: <em>ipsius
            venerabilis sacramenti celebramus exordium</em>.</p>
            <p>Alla <em>secreta</em> si aggiungono le collette seguenti:</p>
            <p>Per impetrare l’intercessione dei Santi: «Ascolta la nostra prece, o
            Dio di nostra salvezza, e per l’efficacia di questo sacrificio ci
            proteggi da ogni pericolo sì dell’anima che del corpo, ci concedi la
            grazia nella vita presente, e la gloria nella futura».</p>
            <p>Pei vivi e pei defunti: «O Dio, cui solo è noto il numero di coloro
            che dovrà essere ammesso all’eterna felicità; per intercessione dei tuoi
            Santi fa sì che i nomi di coloro che abbiamo risoluto di raccomandarti,
            siccome pure quelli di tutti i tuoi fedeli, li conservi indelebilmente
            scritti il beato libro dei predestinati».</p>
            <p>Quest’ultima preghiera penetrata nel Messale romano pel tramite delle
            liturgie franche, conserva un prezioso ricordo dell’<em>oratio post
            nomina</em>, cioè della prece sacerdotale che chiudeva nelle Gallie e in
            alcune regioni d’Italia, la lettura dei dittici prima d’incominciare il
            canone. È noto, infatti, che in antico i nomi degli offerenti, dei
            vescovi, dei personaggi insigni coi quali ciascuna Chiesa manteneva pia
            unione di preghiere, venivano iscritti sui dittici, che il diacono dopo
            l’offertorio recitava ad alta voce, così che il canone eucaristico non
            soffriva alcuna interruzione.</p>
            <p>L’uso romano odierno, per quanto rappresenti un’innovazione, data
            tuttavia sin dai tempi d’Innocenzo I, il quale scrivendone al vescovo
            Decenzio di Gubbio, ne sostiene la legittimità in senso rigidamente
            esclusivistico. Però, per quanto il Pontefice protesti contro la
            supposta innovazione liturgica della Chiesa di Gubbio, è lecito dubitare
            che sia stata invece proprio Roma a mutar di posto i suoi dittici.</p>
            <p>Il verso pel salmo di Comunione, appartiene al grazioso carme che
            serve quasi di prefazione a tutto il Salterio. Salmo 1: «Colui che dì e
            notte medita la legge del Signore, arrecherà a suo tempo il proprio
            frutto». – Dice il Salmista, a suo tempo, perché nella quaresima si
            seminano i digiuni e le penitenze, ma il tempo di raccogliere i frutti
            della via purgativa è la santa Pasqua la quale appunto c’inizia ai
            misteri della via unitiva. –</p>
            <p>La serie delle antifone <em>ad Communionem</em> durante le messe
            feriali di quaresima, è tratta dal Salterio in ordine progressivo, e
            costituisce un ciclo a sé. Le eccezioni sono assai rare, e rappresentano
            delle aggiunte posteriori. Il Cagin che ha studiato diligentemente la
            questione, è venuto alla conclusione che le due messe delle ferie IV e
            VI di quinquagesima, colle antifone <em>ad Communionem</em>, tratte
            rispettivamente dai salmi 1 e 2, appartengono veramente al ciclo
            primitivo Gregoriano delle messe quaresimali.</p>
            <p>Nella prece eucaristica oggi imploriamo dal Signore che il divin
            Sacramento sì ci conforti, che riescano accetti i nostri digiuni, e
            valgano altresì a risanarci dai vizi.</p>
            <p>Aggiungiamo altre due collette. La prima ad impetrare l’intercessione
            dei Santi: «L’offerta del divin Sacrificio ci sia di protezione e ci
            purifichi, e pei meriti della beata Vergine Maria Madre di Dio, del
            beato Giuseppe, dei beati apostoli Pietro e Paolo, del beato N. e di
            tutti i Santi, ci mondi da ogni macchia e ci difenda da ogni
            avversità».</p>
            <p>Pei vivi e pei defunti: «Ti supplichiamo, o Dio onnipotente e
            misericordioso, perché il Sacramento ora ricevuto ci purifichi dalla
            colpa. Per le preghiere dei Santi tuoi, deh! ci concedi che la
            partecipazione ai tuoi Misteri non ci venga imputata a colpa, ma ci
            valga ad impetrare il perdono, ci purifichi da ogni macchia, apporti
            vigoria ai deboli, sia la nostra difesa contro tutti i pericoli della
            vita presente, rimetta le colpe dei fedeli vivi e defunti. Per il
            Signore».</p>
            <p>Prima di rimandare l’assemblea, era un rito antichissimo di tutte la
            liturgie, anche orientali, quello di recitare speciali formole di
            benedizione sui catecumeni, sui penitenti, sui fedeli, sulle vergini
            ecc. al termine d’ogni sinassi. Spesso, come a Gerusalemme, tali
            invocazioni erano congiunte coll’imposizione delle mani del vescovo;
            tanto che, al dire di sant’Agostino, i tre termini di benedizione,
            <em>oratio super hominem</em> ed imposizione delle mani del sacerdote,
            divennero sinonimi. Nei Sacramentari romani quest’estrema colletta ha
            per titolo, <em>ad complendum</em>, e l’invito precedente del diacono:
            <em>Humiliate capita vestra Deo</em>, ricorda ancora il suo primo
            significato eucologico.</p>
            <p>Nella liturgia romana queste formole di congedo <em>ad
            complendum</em> si sono conservate solo nelle ferie di quaresima,
            giacché, avendo esse un carattere solenne ed episcopale, nelle Sinassi
            private e tutte le volte che non v’era stazione, furono facilmente
            omesse dagli amanuensi, potendo bastare un’unica formola che il
            sacerdote sapeva a memoria e ripeteva quotidianamente. È precisamente
            l’identica ragione per cui abbiamo perduto ai mattutini e all’offertorio
            le differenti <em>missae</em> o preghiere, colle quali si rinviavano
            altra volta i penitenti, i catecumeni, gli ossessi ecc. Abbiamo già
            accennato altrove quanto ci tenesse il popolo a queste benedizioni;
            tanto che essendo stato papa Vigilio strappato via dall’altare di santa
            Cecilia mentre celebrava la stazione natalizia nella basilica
            transtiberina della Martire, il popolo tumultuò esigendo che la barca
            che doveva condurre il prigioniero a Ostia per indi trascinarlo poi in
            esilio a Costantinopoli non partisse, prima che Vigilio avesse recitata
            la colletta <em>ad complendum</em>, per lasciare cosi la sua benedizione
            ai Romani.</p>
            <p>Il rito della benedizione che ora s’imparte al popolo dopo la formola
            di rinvio, rappresenta una successiva stratificazione. Essa deriva dal
            fatto che, quando il Papa dall’altare ritornava al <em>secretarium</em>,
            al suo passaggio gli si prostravano innanzi i vescovi, il clero, i
            monaci ecc. chiedendogli tutti la benedizione; ed egli, tracciando il
            segno di Croce, rispondeva loro: <em>Dominus nos benedicat</em>.</p>
            <p>L’odierna formola eucologica <em>ad complendum</em> è molto
            significativa: «Riguarda benignamente, o Signore, il popolo che giace
            prostrato innanzi alla maestà tua; e dopo d’esserti degnato di
            rifocillarlo col Sacramento divino, lo conforta assiduamente colla
            protezione celeste».</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 38-46.</p>
    </footer>
</body>
</html>
