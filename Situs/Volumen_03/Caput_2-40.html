<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Passione</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_03.html" class="no-blue">Volume III</a></span>
        </h1>
        <h2>LA SACRA LITURGIA DALLA SETTUAGESIMA A PASQUA</h2>
    </header>

    <main>
        <section>
            <h3 id="giovedì-dopo-la-domenica-di-passione">GIOVEDÌ DOPO LA DOMENICA
                DI PASSIONE</h3>
                <p><strong>Colletta a Santa Maria «in via Lata».</strong></p>
                <p><strong>Stazione a Sant’Apollinare «in
                Archipresbyteratu».</strong></p>
                <p>La diaconia di santa Maria sulla via Lata venne eretta verso i tempi
                di Sergio I, ed una tradizione medievale, confondendo forse papa Paolo I
                che vi dové ordinare delle decorazioni, con l’apostolo san Paolo, volle
                riconoscere in quel luogo la casa tolta in affitto da san Paolo, quando
                al tempo della sua prima cattività trascorse due anni in Roma insieme
                con san Luca. La storia però non sa dir nulla sull’ubicazione di tale
                domicilio apostolico.</p>
                <p>Sotto l’altare principale si venera il corpo del celebre martire
                Prenestino Agapito, con alcune reliquie di san Ciriaco, il martire della
                via Ostiense.</p>
                <p>La basilica <em>in archipresbyteratu</em> è dedicata in onore di
                sant’Apollinare patrono celeste dei Ravennati, assai potenti nell’alto
                medio evo, quando cioè in grazia del soggiorno degli esarchi bizantini
                in quella città, anche quegli arcivescovi, ad imitazione dei patriarchi
                ecumenici di Costantinopoli, cominciarono ad atteggiarsi ad altrettanti
                papi. Bisognava quindi usare gran riguardo verso quei prelati, e fu
                appunto durante il periodo della loro potenza – quando lo stesso
                Gregorio Magno nelle funzioni papali attribuì un posto di distinzione
                all’apocrisario dei metropoliti ravennati in Roma – che sorsero diverse
                chiese e cappelle in onore di sant’Apollinare. Ve n’era una in Vaticano,
                un’altra in Laterano, la terza, quella dell’odierna stazione, presso le
                terme di Severo, un’altra sull’Appia.</p>
                <p>Roma, e ne aveva bene il motivo, professando questo culto particolare
                a sant’Apollinare, metteva in rilievo la circostanza che egli era stato
                discepolo di Pietro, dal quale aveva ricevuta la missione
                d’evangelizzare le Romagne; ma non mancarono dei metropoliti di Ravenna
                i quali tentarono di sottrarsi interamente alla giurisdizione
                pontificia, tanto che nel Messale Romano il giorno della festa di
                sant’Apollinare le lezioni non cessano d’inculcare l’umiltà ed il
                dispregio di quello spirito di prepotente dominazione che caratterizza
                le autorità secolari.</p>
                <p>Sotto l’altare principale della basilica nostra <em>in
                archipresbyteratu</em>, si custodiscono delle reliquie dei martiri
                Armeni Eustazio, Mardario, Eugenio, Oreste ed Eusenzio, assai celebri
                presso gli Orientali.</p>
                <hr />
                <p>L’introito deriva da Daniele (III, 31). Azaria gettato nella fornace
                di Babilonia, confessa che i mali che opprimono il popolo sono la giusta
                retribuzione dei suoi misfatti, poiché rifiutò d’ubbidire a Dio e meritò
                così d’essere da Lui abbandonato. Tuttavia, perché la misericordia
                divina non si allontana mai troppo dalla sua giustizia, il Martire
                supplica che Iddio riguardi non le opere d’Israele, ma se medesimo, e
                voglia così render gloria al suo nome perdonando ed accordando i suoi
                benefizi a quelli che giustamente non meriterebbero altro che i suoi
                castighi. La scelta di quest’introito fatto da Gregorio II dipinge assai
                al vivo le condizioni tristissime di Roma durante la prima metà del
                secolo VIII.</p>
                <p>Nella colletta confessiamo umilmente al Signore che l’occasione che
                ci fece decadere dall’onore della grazia originale fu un peccato
                d’intemperanza e di gola. La sola medicina quindi che può curare la
                malattia dev’essere un rimedio contrario. Perciò si richiede il digiuno,
                il quale avrà carattere tanto espiatorio, che medicinale.</p>
                <p>Nella lezione di Daniele (III, 25 e 34-45) Azaria prosegue il suo
                lamento sulla triste sorte del suo popolo, che è senza capo, senza
                tempio, senza sacerdozio. Il Martire però non perde la sua fiducia in
                Dio; la contrizione e l’umiltà valgono più che l’adipe di giovenchi
                scannati innanzi a Iahvè in sacrificio, giacché Dio non riguarda tanto
                lo condizioni esterne rituali, quanto la purezza del cuore che solleva a
                Lui il suo gemito e lo chiama in soccorso.</p>
                <p>Queste parole della santa Scrittura debbono essere ben considerate e
                approfondite, specialmente dalle persone religiose. Non è un paio di
                sandali e una corda stretta ai fianchi che piace al Signore e ci rende
                santi, ma si richieggono le virtù intime corrispondenti a queste forme,
                tanto spesso assolutamente cerimoniali, esteriori. Onde san Bernardo
                riprendendo l’albagia d’alcuni dei suoi monaci di Chiaravalle a riguardo
                dei Cluniacensi, dice loro: «Monaci ricoperti di cocolla ed orgogliosi,
                noi abbiamo in orrore una pelliccia, come se l’umiltà celata sotto una
                pelliccia, non valga più dell’orgoglio rivestito d’una cocolla».</p>
                <p>Il graduale è tolto dai salmi 95 e 28, e descrive con quali
                disposizioni d’animo conviene che oggi entriamo nella chiesa del gran
                Martire Ravennate. Non bisogna mai presentarsi a Dio a mani vuote, ma è
                necessario di recargli dei doni, dei sacrifici, non già dei bruti
                animali, ma della nostra volontà. La potenza di Iahvè è universale. Egli
                disboscherà le foreste, e nel suo santo tempio tutti gli acclameranno:
                <em>Gloria</em>.</p>
                <p>Quest’acclamazione comincia adesso nella liturgia della Chiesa
                militante, ma proseguirà per tutta l’eternità nella liturgia del Cielo,
                dove Giovanni nell’Apocalisse non udì ripetere che: <em>Amen,
                Alleluia</em>.</p>
                <p>La lezione evangelica riferisce la conversione della peccatrice di
                Magdala (Luc. VII, 36-50) che, a cominciar da Tertulliano, una
                tradizione abbastanza diffusa identifica colla sorella di Marta e di
                Lazzaro. Iddio non riguarda ai demeriti precedenti; Egli nella Maddalena
                vuol dare al mondo una prova del modo con cui accoglierà il peccatore
                pentito che ritorna a Lui. Il fuoco dello Spirito Santo, come dice il
                Crisostomo, investe la povera meretrice, la santifica e la sublima più
                alto ancor delle vergini. <em>Vides hanc mulierem?</em> Gesù vuole che
                tutta l’umanità riguardi ora questa donna e ne imiti l’esempio. A Maria
                di Magdala si perdona molto perché ama molto. Ora, non tutti possono
                digiunare, non tutti possono sostenere le gravi fatiche dell’apostolato;
                ma tutti hanno un cuore e possono consacrarlo ad amare Dio.</p>
                <p>L’offertorio deriva dal salmo 136. È l’anima tutta pervasa dalla
                mestizia di quest’esilio, che non vuole perciò partecipare alla mondana
                gioia dei figli di Babel.</p>
                <p>La preghiera d’introduzione all’anafora ha un sapore assai antico: «O
                Dio, che per materia dell’Eucaristico Sacrificio scegliesti appunto
                quegli elementi che sono più necessari a sostenere la nostra vita; fa sì
                che divengano per noi il farmaco della vita presente e l’arra della
                gloria futura». Il Signore volle appunto istituire il divin Sacramento
                sotto le specie del pane e del vino, perché intendessimo che, come
                questi elementi forniscono il nutrimento quotidiano e più conveniente
                all’uomo, così l’Eucaristia è l’alimento divino di cui abitualmente si
                nutre l’anima per sostenere la sua vita soprannaturale. Cantava perciò
                sant’Ambrogio:</p>
                <blockquote>
                <p><em>Christusque nobis sit cibus,<br />
                Potusque noster sit fides;<br />
                Laeti bibamus sobriam<br />
                Ebrietatem spiritus.</em></p>
                </blockquote>
                <p>Il verso per la Comunione è tratto dal salmo 118: «Signore, ti
                rammenta del verbo con cui mi consolasti e sostenesti la mia debolezza».
                Qual è questo verbo di consolazione e di conforto? È Gesù, il cui nome
                esprime tutto un programma magnifico di grazia, di speranza e
                d’amore.</p>
                <p>La colletta dopo la Comunione è antica, e nel medio evo venne
                prescelta quale preghiera di devozione privata che i sacerdoti usavano
                recitare subito dopo aver partecipato ai santi Misteri. Così essa è
                entrata a far parte dell’<em>Ordinarium Missae</em> nell’odierno Messale
                Romano: «Quello di cui materialmente ci siamo cibati, o Signore, fa che
                altresì lo accogliamo in un cuore ed animo purificati da ogni terreno
                contagio; onde la grazia che riceviamo nel tempo, divenga in noi
                principio di beatitudine eterna». Non bisogna illudersi: altro è il
                ricevere il Sacramento ed altro il ricevere, come nota l’Angelico,
                <em>rem et virtutem Sacramenti</em>. Il primo può essere ricevuto dai
                peccatori e sin dai bruti, come purtroppo è avvenuto, mentre a
                sperimentare l’efficacia divina del Corpo e del Sangue di Cristo,
                ricercasi una conveniente preparazione, un fervente amore e un vivo
                desiderio che si trasfonda in noi la vita e la morte di Cristo.</p>
                <p>Nella benedizione sul popolo prima di congedarlo, supplichiamo il
                Signore perché ci conceda la grazia di dispregiare i vani allettamenti
                delle passioni – quello di cui diceva sant’Agata prima di morire:
                <em>Gratias tibi ago, Domine, quia extinxisti a me amorem saeculi</em> –
                e ci riempia del gaudio dello Spirito Santo, quell’unzione cioè
                interiore che accompagna l’osservanza dei divini comandamenti, e che
                rendeva dolci a Stefano i ciottoli del torrente, soavi i tormenti agli
                antichi Martiri della fede.</p>
                <p>Alle usurpazioni dei metropoliti ravennati nel medio evo, la Chiesa
                Romana rispondeva con lezioni d’evangelica umiltà. Essa moltiplicava
                tempi ed altari in onore di sant’Apollinare, perché gli scismatizzanti
                della metropoli dell’Emilia apprendessero che il motivo della grandezza
                della loro cattedra episcopale è appunto quello d’essere stata eretta e
                santificata da un discepolo di Pietro, da un inviato di Roma. Questa è
                la legge stabilita da Dio: la benedizione pontificia consolida e dà
                incremento alle case dei figli suoi, mentre chiunque si leva contro la
                Sede di Pietro, ne andrà stritolato dalla sua maestà.</p>
                <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. III,
        Torino – Roma, Casa Editrice Marietti, 1930, pp. 165-168.</p>
    </footer>
</body>
</html>
