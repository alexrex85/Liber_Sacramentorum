<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-di-pasqua">DOMENICA DI PASQUA</h3>
            <p><strong>Stazione a Santa Maria Maggiore.</strong></p>
            <p>Durante questa settimana pasquale la liturgia romana è tutta
            preoccupata da due grandi pensieri, quello della resurrezione di Gesù, e
            del battesimo amministrato ai neofiti. Sono come due misteri che
            s’integrano e s’illustrano a vicenda; uno è simbolo dell’altro; uno è il
            prototipo, l’altro l’immagine, ma che non si comprendono più se vengono
            separati tra loro, giacché la rigenerazione delle anime alla grazia
            mediante il battesimo, in un senso spirituale ma pur denso di realtà, è
            una nuova resurrezione del Cristo nelle sue mistiche membra.</p>
            <p>Le stesse feste stazionali di questa settimana hanno un carattere
            alquanto differente dalle solennità quaresimali; non vi si parla più di
            digiuni e di penitenze corporali, ma si visitano invece le grandi
            basiliche romane, conducendovi come in trionfo lo stuolo biancovestito
            dei neofiti.</p>
            <p>Dopo la vigilia pasquale celebrata in Laterano, la prima visita è
            alla basilica esquilina della Madre di Dio, perché a Lei, prima che ad
            ogni altro, debbono essere annunziate le gioie della resurrezione; a
            Lei, che più intimamente di qualsiasi creatura, fu a parte della
            passione di Gesù. Inoltre, le fatiche sostenute nella notte precedente,
            e il prolisso ufficio vespertino che doveva nuovamente celebrarsi presso
            il fonte battesimale del Laterano, difficilmente avrebbero permesso al
            Papa di allontanarsi troppo dal patriarchio per recarsi in processione a
            San Pietro, dove sarebbe toccata di regola la messa stazionale in questo
            giorno solenne.</p>
            <hr />
            <p>L’introito è derivato dal salmo 138, che celebra in genere la scienza
            e presenza di Dio, che pervadono il più intimo del nostro essere.
            L’antifona però è stata adattata alla solennità pasquale. Gesù infatti,
            si è addormentato sulla Croce, affidando al Padre il suo spirito. Egli
            ora si ridesta tra le braccia amorose di Iahvè, il quale ha accettato
            l’innocente Vittima che gli si è spontaneamente offerta; Egli se l’è
            accostata al seno, e l’ha riscaldata col proprio calore vitale. Gesù è
            risorto.</p>
            <p>«Io mi levo e mi ritrovo sempre con te; lodate Iahvè; tu tieni su di
            me la tua mano; lodate Iahvè; troppo eccelsa m’è divenuta la tua
            scienza; lodate Iahvè, lodate Iahvè».<br />
            <em>Salmo</em>: «Iahvè, tu mi scruti, bene tu mi conosci; tu conosci il
            mio stare e il mio levarmi».<br />
            ℣. «Gloria, ecc.».</p>
            <p>Segue la splendida colletta. La resurrezione del Cristo è
            un’anticipazione della resurrezione dell’umanità. Le membra, vedendo
            oggi il loro mistico capo risorto da morte, vengono confermate nella
            speranza che un giorno anch’esse conseguiranno egual sorte.</p>
            <p><em>Preghiera.</em> – «O Signore, che oggi per mezzo del tuo
            unigenito Figlio hai sconfitta la morte e ci hai aperte le porte della
            beata eternità, adempi colla tua grazia i voti che tu per primo ti degni
            di ispirarci. Per lo stesso Signore, ecc.».</p>
            <p>La lettura è tratta dalla prima Epistola ai Corinti (V, 7-8). Bisogna
            toglier via l’acredine dell’antico fermento, per celebrare la Pasqua
            negli azzimi dell’innocenza e della schiettezza. Cristo è la nostra
            Pasqua, perché Egli colla sua immolazione ha posto termine all’Antico e
            ha dato principio al Nuovo Testamento. Noi dunque, come Lui, dobbiamo
            procedere innanzi a Dio col candore e la semplicità dei figli, non
            avendo più nulla di comune colla vecchia natura avariata. Come il Figlio
            di Dio riflette puramente la bellezza del Padre, così ancora ciascun
            cristiano è chiamato a riflettere la bontà e la bellezza divina. È
            appunto quello che diceva l’Apostolo in altro luogo: <em>Estote,
            imitatores Dei, sicut filii charissimi</em> (<em>Ad Ephes.</em> V,
            1).</p>
            <p>Segue il responsorio graduale, tratto dal salmo pasquale 117: «Questo
            è il giorno che ha fatto Iahvè, in esso esultiamo e rallegriamoci».
            Infatti, se il dì di Natale noi abbiamo cantato con tanta gioia, che
            Gesù s’era incarnato <em>de Spiritu Sancto ex Maria Virgine</em>, ed era
            nato per patire e morire, quanto più s’addice la gioia a questo giorno
            in cui, senza alcuna umana cooperazione, Dio solo ridà la vita a Gesù,
            e, a dir così, lo rigenera alla propria gloria? Favore sì grande fa sì
            che Gesù prorompa in vivissime azioni di grazie: «Lodate Iahvè, perché è
            buono, ed eterna è la sua misericordia». Egli è particolarmente buono
            con ciascuno di noi, così che non ha risparmiato il Figlio, appunto per
            non riserbare a noi che i magnifici tesori della sua bontà. Con Gesù ha
            fatto trionfare la sua inesorabile giustizia, con gli uomini la
            misericordia.</p>
            <p>Il verso alleluiatico s’ispira alle parole dell’Apostolo: «La nostra
            Pasqua è stata già immolata: Cristo». Gesù è detto <em>Pascha
            nostrum</em>, perché Egli s’è dato interamente a noi. Egli non vuole
            celebrare la Pasqua da solo, ma vuol farla con noi, affinché anche noi
            ci associamo alla sua passione, e quindi alla sua trionfale
            resurrezione. Egli non si chiama <em>Pascha</em> semplicemente, ma
            <em>Pascha nostrum</em>; perché, se la sua morte e resurrezione non
            divengono intimamente nostre in grazia del nostro rivivere, di far
            nostri colla nostra vita spirituale i misteri suoi, le sue pene e le
            glorie sue non ci saranno punto proficue, precisamente come non giova
            affatto all’infermo il farmaco, sin tanto che non viene sorbito e si
            conserva entro le vetrine della farmacia.</p>
            <p>L’origine della sequenza (<em>acolutia</em>) deve probabilmente esser
            ricercata a Bisanzio, donde pel tramite di monaci Greci pervenne nella
            badia di San Gallo in Isvizzera. I lunghissimi neumi orientali
            sull’alleluia, riuscivano di noia e di difficile esecuzione ai cantori
            latini; onde il monaco Notchero pensò di sostituire a tutti quei
            vocalizzi in coda all’alleluia, dei testi ritmici, a cui si dovessero
            adattare gli identici neumi del <em>iubilus</em> alleluiatico. E così
            ebbe origine la sequenza.</p>
            <p>La sequenza pasquale è attribuita a Wipo († 1050), cappellano alla
            corte di Corrado II e di Enrico III. Il testo edito nel Messale è
            mutilo, giacché in esso è soppressa tutta la quinta strofa, la quale
            manca così del suo corrispondente.</p>
            <blockquote>
            <p>Strof. V.<br />
            <em>Credendum est magis soli<br />
            Mariae veraci,<br />
            Quam iudeorum<br />
            Turbae fallaci.</em></p>
            </blockquote>
            <blockquote>
            <p><em>Scimus Christum surrexisse<br />
            A mortuis vere;<br />
            Tu nobis victor<br />
            Rex miserere.</em></p>
            </blockquote>
            <p>Anche l’originario <em>praecedet suos</em>, all’epoca della revisione
            Piana del Messale venne cangiato, per svista probabilmente paleografica,
            in <em>praecedet vos</em>. L’<em>amen</em> e l’<em>alleluia</em> sono
            pure posteriori.</p>
            <blockquote>
            <p>I cristiani diano tributo di lode alla vittima Pasquale.</p>
            </blockquote>
            <blockquote>
            <p>L’agnello riscattò il gregge;<br />
            Cristo innocente, col Padre<br />
            Riconciliò i peccatori.</p>
            </blockquote>
            <blockquote>
            <p>La morte e la vita s’azzuffarono<br />
            In uno strano duello;<br />
            La fonte della vita, già morta,<br />
            Vive e regna.</p>
            </blockquote>
            <blockquote>
            <p>Dicci, o Maria,<br />
            Che hai tu veduto lungo la via?</p>
            </blockquote>
            <blockquote>
            <p>Gli angeli che facevan fede (della resurrezione),<br />
            Le fascie e il sudario.</p>
            </blockquote>
            <blockquote>
            <p>Il sepolcro del Cristo tornato di nuovo a vita,<br />
            E la gloria vidi del Risorto,</p>
            </blockquote>
            <blockquote>
            <p>Risorse il Cristo, mia speme;<br />
            Precederà i suoi in Galilea.</p>
            </blockquote>
            <blockquote>
            <p>È piuttosto a credere alla sola<br />
            Maria verace,<br />
            Che alla turba<br />
            Fallace d’Israele.</p>
            </blockquote>
            <blockquote>
            <p>Sappiamo che Cristo è risorto<br />
            Indubbiamente da morte.<br />
            Tu a noi, vittorioso<br />
            Monarca, dona misericordia.</p>
            </blockquote>
            <p>La sequenza, al pari dell’innodia dell’ufficio, apporta alla liturgia
            un elemento poetico estrascritturale e d’ispirazione privata; motivo per
            cui Roma l’ammise solo tardi noi propri libri liturgici. Nel cerimoniale
            della corte papale, il posto concesso nel secolo XII alla sequenza era
            estraliturgico, durante il convito o il simposio del clero nel triclinio
            Leoniano.</p>
            <p>La sequenza pasquale, in particolare, trasportata dentro la messa a
            guisa di inno preevangelico, ha perduto molto del suo antico carattere
            drammatico, che in Francia la rendeva tanto cara al popolo; quando cioè
            al mattino di questo giorno essa veniva alternata dallo stuolo degli
            Apostoli, dall’assolo di Maria di Magdala e finalmente dal coro
            finale.</p>
            <p>La lezione del Vangelo col racconto del messaggio dell’angelo alle
            pie Donne, è tolta da Marco (XVI, 1-7). La resurrezione di Gesù Cristo è
            un fatto dogmatico solidamente documentato. Essa è avvenuta in mezzo ad
            un ambiente in gran parte ostile, – i giudei –, in parte refrattario a
            prestarvi fede; e sono, non soltanto gli uomini, gli Apostoli, ma le
            stesse donne. Non si può dunque pensare alla autosuggestione della prima
            generazione cristiana, che avrebbe attribuito al Cristo storico, quanto
            invece era una delusione nelle loro speranze. No; la resurrezione di
            Gesù invece fu creduta da loro, loro malgrado: essi non erano disposti
            ad ammetterla, e doverono piegarsi all’evidenza. Essi credettero, ma
            perché videro, perché palparono sensibilmente, perché mangiarono e
            bevvero con lui, che era morto e risuscitò.</p>
            <p>Il verso offertoriale è tolto dal salmo 75. «La terra fremé ed
            allibì, quando il Signore risorse per venire a giudicare il mondo». Come
            la natura è stata associata alla maledizione di Dio contro il peccato di
            Adamo, così, al dir di san Paolo, essa è in attesa impaziente del giorno
            della riscossa e del suo affrancamento dallo stato di degradante
            servaggio in cui la detiene il peccatore. Al primo annunzio della
            parusia del Cristo risorto, la terra si scuote dai suoi cardini, perché
            già incomincia il giudizio di Dio sul mondo infedele; all’ultimo giorno
            poi, allorché Gesù verrà a giudicare definitivamente i vivi ed i morti,
            tutta la creazione sentirà la presenza del Creatore, e si associerà a
            lui nel combattere gli empi, come dice la Sapienza: <em>et pugnabit cum
            illo orbis terrarum contra insensatos</em> (<em>Sap.</em> V, 21).</p>
            <p>La colletta sulle oblate, e quella di ringraziamento sono le medesime
            che nella passata veglia, perché forse originariamente questa seconda
            messa non c’era, ed il sacrificio pasquale era quello che poneva termine
            alla solennità del battesimo.</p>
            <p>L’iniziazione ai misteri pasquali, come si esprime l’orazione sulle
            oblate, non deve terminare col ciclo liturgico della Pasqua, La Pasqua
            di Cristo è eterna, perché Egli, entrato una volta nella propria gloria,
            non può più discendere da quel fastigio. Il cristiano è chiamato anche
            egli a partecipare di questo carattere di perennità di resurrezione,
            giacché egli nella vita spirituale deve esprimere a sua volta una
            stabile e continua pasqua.</p>
            <p>Nel preludio dell’anafora consacratoria ed al principio dei dittici,
            si fa memoria della resurrezione del Signore, come nella notte
            precedente.</p>
            <p>L’antifona per la Comunione deriva dal testo di san Paolo, che è
            stato già recitato nella lezione: Cristo è la nostra Pasqua. Egli è
            stato immolato. Banchettiamo adunque, ma cogli azzimi della verità e
            della schiettezza; nutriamoci di Lui. Ogni altro cibo, ogni altro
            condimento profanerebbero la nostra Pasqua. Cristo immolato, cibo dei
            fedeli, indica la passione di Gesù, che dobbiamo imprimere nel nostro
            spirito; il pane azzimo poi, non fermentato né rigonfiato col lievito,
            significa lo spirito di mortificazione che deve condire la vita
            cristiana.</p>
            <p>Nella colletta dopo la Comunione, si ricorda che l’Eucaristia è pegno
            della Comunione dei Santi, la quale riunisce in un identico spirito i
            cuori di tutti i fedeli. E per questo che in antico i fedeli, nell’atto
            di ricevere dal proprio vescovo la sacra Comunione, gli davano
            l’amplesso di pace, di cui oggi l’estremo ricordo si conserva in quel
            bacio che i fedeli imprimono sul suo anello episcopale. Per l’identica
            ragione, i sacerdoti s’inviavano reciprocamente in dono la santa
            Eucaristia, perché Gesù in sacramento ci comunica il proprio spirito; in
            modo che la moltitudine di quei che lo ricevono, in grazia di Gesù, di
            cui vivono, formi veramente <em>cor unum et anima una</em>.</p>
            <p>La divina Eucaristia, mentre è il memoriale della morte del Signore,
            ce lo rappresenta altresì glorioso. Essa quindi inocula in noi i germi
            di morte, per essere a parte della morte del Cristo, ed al tempo stesso
            ci mette a contatto e a parte della resurrezione del Signore.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 73-77.</p>
    </footer>
</body>
</html>
