<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="lunedì-dopo-la-v-domenica-dopo-pasqua">LUNEDÌ DOPO LA V DOMENICA
            DOPO PASQUA</h3>
            <p><strong>Stazione a Santa Maria Maggiore.</strong></p>
            <p><strong>Rogazioni litaniche.</strong></p>
            <p>Come abbiamo già accennato sopra, le litanie triduane di penitenza
            innanzi la festa dell’Ascensione furono dapprima istituite a Vienna da
            san Mamerto verso il 470, ed importavano anche la cessazione dai lavori
            servili e il digiuno. L’uso si estese con rapidità e divenne assai
            popolare. Siccome tuttavia un periodo di lutto e di penitenza nel bel
            mezzo del tempo pasquale a Roma sembrava un controsenso affatto
            inopportuno, cosi la liturgia romana non l’adottò che assai tardi, nel
            periodo cioè franco, sotto Leone III, e questo solo in via eccezionale e
            non come un’istituzione stabile da rinnovarsi annualmente. In seguito,
            la consuetudine delle Chiese gallicane finì per accordarsi
            definitivamente con Roma, in grazia però di un compromesso; il digiuno
            venne abolito, e fu solo conservata la processione triduana di san
            Mamerto colla messa, che però è quella stessa che si celebrava nell’Urbe
            nelle Litanie maggiori. È da notarsi del resto, che queste Rogazioni
            franche solo assai tardi entrarono a far parte del rituale ufficiale di
            Roma, giacché gli Ordini Romani le ignorano completamente.</p>
            <p>La chiesa stazionale di Santa Maria Maggiore rievoca il ricordo
            dell’antica <em>litania septiformis</em> o processione di penitenza istituita
            da san Gregorio Magno, ad ottenere la cessazione della peste.</p>
            <p><strong>Alla Processione.</strong></p>
            <p>Il pensiero che il primo miracolo operato da Gesù alle nozze di Cana
            lo si deve all’intercessione della sua Vergine Madre, la cui sola
            preghiera può decidere il suo divin Figliuolo a prevenire il tempo da
            lui destinato a manifestarsi al mondo per mezzo dei prodigi, quanta
            confidenza non ci deve ispirare nel possente patrocinio di Maria! Quante
            volte la divina Madre rivolge anche in favor nostro la preghiera che
            fece per gli sposi di Cana: <em>Vinum non habent</em>, e noi allora ci
            sentiamo inebbriati del santo amore di Dio, e ripetiamo col re del
            convito: <em>Tu autem servasti bonum vinum usque adhuc!</em></p>
            <p>La processione e la messa si svolgono coll’identico rito descritto
            per l’ambarvale Romano il 25 aprile.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 134-135.</p>
    </footer>
</body>
</html>
