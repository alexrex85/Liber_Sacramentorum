<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="lunedì-di-pasqua">LUNEDÌ DI PASQUA</h3>
            <p><strong>Stazione a San Pietro.</strong></p>
            <p>Mentre le altre feste dell’anno, il Natale, l’Epifania, la
            Pentecoste, duravano per gli antichi appena tre o quattro giorni, la
            caratteristica della solennità pasquale si era, che essa si protraeva
            per tutta una settimana, terminando il sabato <em>in Albis</em>,
            affinché poi la domenica seguente i neofiti deponessero le bianche
            tuniche battesimali. Durante tutto questo tempo, a Roma era come una
            festa continua; si sospendevano gli affari, erano chiusi i tribunali,
            venivano rimandate le nozze ad altro tempo; ogni mattina si andava a
            celebrare la stazione alle basiliche più celebri della città, mentre nel
            pomeriggio il popolo si raccoglieva nuovamente nella basilica
            Lateranense, per indi accompagnare i neofiti in processione al
            battistero e ai vari oratori che inghirlandavano quel santuario.</p>
            <p>Dopo la stazione di ieri a Santa Maria Maggiore, oggi bisogna andar
            subito a San Pietro, sia perché conviene affrettarsi a condurre al
            <em>Pastor Ecclesiae</em> coloro che nella liturgia vengono chiamati
            <em>Agni novelli, qui annuntiaverunt alleluia</em><a href="#fn1"
            class="footnote-ref" id="fnref1" role="doc-noteref"><sup>1</sup></a>,
            sia ancora perché, tra gli Apostoli, san Pietro fu il primo che meritò
            di vedere il Redentore risorto. Le lezioni scritturali della messa e il
            responsorio dell’Ufficio vespertino, <em>Surrexit Dominus vere et
            apparuit Simoni</em><a href="#fn2" class="footnote-ref" id="fnref2"
            role="doc-noteref"><sup>2</sup></a>, ci attestano perciò la viva fede
            dell’Apostolo, in casa del quale la Chiesa Romana vuol quasi rinnovare
            quest’oggi la festa pasquale.</p>
            <hr />
            <p>L’antifona d’introito prima del salmo 104, s’ispira
            all’<em>Esodo</em> (XIII, vers. 5, 9) ed è rivolta ai neofiti: «Il
            Signore v’ha introdotto in un paese dove scorre latte e miele; lodate
            Iahvè; onde la legge di Iahvè sia sempre sul vostro labbro; lodate
            Iahvè, lodate, ecc.».<br />
            <em>Salmo</em>: «Confessate il Signore e invocate il suo nome; recate ai
            Gentili l’annunzio delle sue opere».<br />
            ℣. «Gloria».</p>
            <p>La colletta celebra il Sacramento pasquale, che importa la redenzione
            del mondo. L’Israele secondo lo spirito, è uscito dalla schiavitù
            d’Egitto. Che il Signore adunque custodisca questa riacquistata
            libertà.</p>
            <p><em>Preghiera.</em> – «O Signore, che per mezzo del solenne mistero
            di questa Pasqua hai redento il mondo; aiuta colla grazia celeste il tuo
            popolo; perché meriti di conseguire una perfetta libertà dal peccato, e
            si avanzi sempre più nelle vie dell’eternità beata. Per il Signore,
            ecc.».</p>
            <p>Quest’oggi è Pietro stesso che fa gli onori di casa nella propria
            basilica. Egli perciò prende la parola ed annunzia ai neofiti la gloria
            della resurrezione del Cristo (<em>Act.</em> X, 37-43). La missione di
            Gesù, dice l’Apostolo, è perfettamente accreditata. Tutti i Profeti gli
            rendono testimonianza: Iddio lo ha ripieno di Spirito Santo e di
            potenza; Egli è passato attraverso il mondo facendo del bene a tutti e
            risanando i malati. Gli Ebrei l’hanno crocifisso, ma Dio ha radiata la
            loro condanna, risuscitando il Cristo, siccome hanno potuto constatare
            dei testimoni scelti ed idonei, i quali con Gesù risuscitato si sono
            perfino assisi a banchetto. Conforme all’unanime dottrina dei Profeti,
            il Signore ha costituito Gesù redentore e giudice universale; di guisa
            che per essere salvi, a tutti incombe l’obbligo di riconoscerlo in
            questa sua duplice qualità, e secondo essa regolare la propria vita. –
            Esposizione breve, ma densa e completa della soteriologia cristiana,
            tanto che i diversi membri della dimostrazione della tesi, svolti a
            dovere, potrebbero fornire argomento d’uno splendido libro d’apologetica
            cristiana. –</p>
            <p>Segue il responsorio graduale derivato, come ieri, dal salmo 117:
            «Ecco il giorno che fece Iahvè, in esso esultiamo e rallegriamoci». ℣.
            «Ora Israel confessi che Iahvè è buono, che eterna è la sua
            misericordia. Lodate, ecc.».</p>
            <p>Il verso alleluiatico è tratto invece dal Vangelo della vigilia
            pasquale: «L’angelo del Signore discese dal cielo, ed avvicinatosi,
            ribaltò il masso e vi stava seduto sopra». Sequenza: «Alla vittima
            ecc.».</p>
            <p>La lezione seguente (Luc. XXIV, 13-35), dove in fine si ricorda la
            apparizione del Redentore a Pietro, si riferisce veramente alla sera del
            giorno di Pasqua. Però, siccome ieri all’ufficio vespertino non vi
            sarebbe stato posto per una lezione evangelica, cosi si legge oggi nella
            stessa basilica dedicata al Principe del collegio apostolico.</p>
            <p>Cleofa è probabilmente il cugino del Salvatore; l’altro discepolo è
            anonimo, sebbene qualcuno lo identifichi con san Luca. Questi due
            discepoli che sono profondamente afflitti per la morte di Gesù, ma al
            tempo stesso meritano da lui il rimprovero d’essere stolti e refrattari
            a prestar fede al mistero della Croce, designano opportunamente quella
            forma di pietà sentimentale tanto comune ai nostri giorni; quelle anime
            che cercano delle emozioni religiose, ma non vogliono intendere il nesso
            necessario ed indispensabile che intercede tra il sacrificio e la
            resurrezione, tra la croce e la salute.</p>
            <p><em>Et cognoverunt eum in fractione panis</em>. Gesù consacrò Egli la
            santa Eucaristia ad Emmaus, e fu in grazia del Sacramento che si disvelò
            ai due discepoli? Probabilmente sì, giacché il termine <em>fractio
            panis</em> è convenzionale in san Luca, e designa generalmente la
            frazione rituale del Pane Eucaristico. Inoltre, è detto che Gesù
            <em>accepit panem, benedixit ac fregit</em>, perfettamente come
            nell’ultima Cena.</p>
            <p>Come il Salvatore nell’ultima Cena Egli stesso per primo ricevé
            l’Eucaristia, cosi con ogni probabilità fece anche dopo la sua
            resurrezione. In tale nuovo stato, Egli, come oggi ad Emmaus, realmente
            bevve del nuovo succo della vite insieme cogli Apostoli, giacché il
            mistero prefigurato il giovedì santo si era già adempiuto, e l’èra
            messianica aveva avuto compimento. È quindi probabile che i due
            discepoli allora appunto riconobbero Gesù risorto, quando il videro
            ripetere la scena sacramentale del giovedì precedente.</p>
            <p>Il verso offertoriale è tolto dal testo evangelico di san Matteo:
            «L’Angelo del Signore discese dal cielo e disse alle donne: Chi cercate?
            Egli è risorto, siccome appunto vi disse. Lodate Iahvè».</p>
            <p>L’importanza dogmatica del santo Sepolcro di Gesù sta appunto in
            questo, che il morto non è più lì: la tomba è vuota, perché Gesù è
            risorto.</p>
            <p>La colletta sulle oblate, è identica a quella del giorno di
            Pasqua.</p>
            <p>Il verso per la Comunione è tratto dall’odierna lezione evangelica:
            «Il Signore è risorto ed è apparso a Pietro. Lodate Iahvè».</p>
            <p>È apparso separatamente a Pietro: per più ragioni, per risparmiargli
            la confusione a cagione del suo peccato di negazione, e più ancora,
            perché Pietro doveva essere il fulcro della fede cattolica, e quindi
            conveniva che la rivelazione della resurrezione, la quale pone il
            suggello divino sull’opera messianica di Gesù, fosse fatta
            precedentemente a Pietro. Perciò gli altri Apostoli, prima ancora di
            aver veduto Gesù cogli occhi propri, credettero alla sua resurrezione in
            forza dell’infallibile magistero e testimonianza di Pietro. Pietro aveva
            veduto, egli così insegnava, e la Chiesa formulava il suo primo simbolo,
            associandosi alla fede del primo Apostolo e dicendo: Il Signore davvero
            è risorto ed è apparso a Pietro.</p>
            <p>La colletta dopo la Comunione è la medesima che ieri. Come nelle case
            il desco domestico riunisce tutti i membri della famiglia, così
            l’Eucaristia è il segno visibile dell’unità della famiglia cattolica, e
            del dogma della comunione dei Santi. Noi partecipiamo tutti ad un
            medesimo sacrificio, offerto a nome della comunità cattolica per mano
            dei nostri legittimi pastori. Da qui si vede come lo spirito della
            Chiesa sospinga i fedeli alla frequenza della Comunione collettiva nella
            messa parrocchiale, capitolare ed episcopale. Il frutto che riportiamo
            dalla sacra Mensa, si è appunto quello spirito d’intima unione di mente,
            di cuore e di volontà con Gesù Cristo, colla Chiesa e coi nostri
            fratelli.</p>
            <p><em>Surrexit Dominus et apparuit Simoni</em>; ecco il primo simbolo
            di fede che ripete la Chiesa nella sera stessa del giorno di Pasqua.
            Anche adesso Pietro solo ha la divina missione di trasmetterci in modo
            infallibile il deposito delle verità rivelate; e la comunità cattolica,
            come già gli Apostoli, presta piena adesione alla fede di Pietro.</p>
            <p>A ricordare il simbolismo di questa prima apparizione a Pietro, oggi
            nel medio evo il Pontefice si recava con solenne corteo a celebrare la
            messa stazionale sulla tomba dell’Apostolo.</p>
            <p>In quei secoli, non era infrequente il caso che per la festa di
            Pasqua si trovassero a Roma l’imperatore o altri principi e re, e gli
            storici ordinariamente ci descrivono che in tale occasione questi
            sovrani, in atto di devota sudditanza, reggevano al Papa la staffa e
            tenevano le briglie del suo destriero. Dopo la messa, il Pontefice
            cingeva la tiara e ritornava trionfalmente in Laterano; ed al popolo
            accalcato lungo le vie, ai cardinali e al clero inferiore faceva larghe
            distribuzioni di danaro. Passato appena il ponte Adriano, veniva
            acclamato anche dai rappresentanti della colonia israelitica in Roma, i
            quali in premio dimandavano la protezione pontificia pel loro popolo. Il
            Papa faceva distribuire del danaro anche a loro, promettendo agli Ebrei
            giustizia e difesa contro tutti i soprusi. La processione arrestatasi
            per brevi istanti ad accogliere le suppliche degli Israeliti, riprendeva
            indi il suo cammino alla volta del Laterano; il corteo saliva dapprima
            il Campidoglio, indi discendeva al Foro pel clivo Argentario, passava
            sotto gli archi trionfali di Settimio Severo e di Tito, alla Meta
            Sudante lasciava a sinistra l’Arco di Costantino, e volgendosi verso il
            Colosso di Nerone, imboccava la via «Santa» che diretta conduceva al
            Laterano.</p>
            <p>Lo spettacolo di quella pompa religiosa attraverso le rovine della
            grandezza di Roma imperiale, doveva essere indescrivibile. Il Pontefice
            incoronato, il cui cavallo era tenuto a briglia dalle più auguste
            autorità della terra; lo stuolo numeroso dei vescovi e cardinali che nei
            loro solenni ammanti sacerdotali facevano corona al Papa; i chierici
            inferiori i quali man mano che il Pontefice passava innanzi le varie
            chiese della città, gli uscivano festosamente incontro agitando nuvole
            profumate d’incenso; il fitto popolo che s’accalcava lungo le vie,
            dovevano pur ricordare ai presenti la profezia di Daniele, del sassolino
            staccatosi dalla montagna, e che avrebbe stritolato i regni più
            colossali, fondando un impero che sarebbe eterno.</p>
            <p>E dopo questa marcia trionfale, quale canto più appropriato alla
            circostanza, di quello che eseguivano i cantori innanzi alle porte del
            patriarchio, mentre il Papa discendeva dal suo palafreno: <em>Christus
            vincit, Christus regnat, Christus imperat?</em></p>

            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>«I nuovi agnellini che recano l’annuncio
            dell’Alleluia».<a href="#fnref1" class="footnote-back"
            role="doc-backlink">↩︎</a></p></li>
            <li id="fn2"><p>«Il Signore è risorto veramente ed è apparso a Simone»
            (Luc. XXIV, 34).<a href="#fnref2" class="footnote-back"
            role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 78-82.</p>
    </footer>
</body>
</html>
