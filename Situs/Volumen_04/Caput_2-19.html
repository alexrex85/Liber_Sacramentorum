<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="solennità-dellascensione">SOLENNITÀ DELL’ASCENSIONE</h3>
            <p><strong>Stazione a San Pietro.</strong></p>
            <p>La solennità liturgica dell’Ascensione, meno antica della Pentecoste,
            è tuttavia tra le più antiche del ciclo, e sebbene essa non incontri
            delle testimonianze documentarie prima d’Eusebio<a href="#fn1"
            class="footnote-ref" id="fnref1" role="doc-noteref"><sup>1</sup></a>,
            pure allora la festa era già così universale, che sant’Agostino poté
            attribuirne la prima istituzione agli Apostoli stessi. In antico la
            caratteristica della solennità odierna era una solenne processione che
            si faceva in sul mezzodì in memoria degli Apostoli, quando
            accompagnarono Gesù fuori della città, sul monte Oliveto. A Roma era il
            Papa che dopo gli uffici notturni e la messa celebrata sull’altare di
            san Pietro era incoronato dai cardinali, e verso l’ora di sesta veniva
            accompagnato dai vescovi e dal clero al Laterano.</p>
            <hr />
            <p>Oggi Gesù s’è involato alla vista dei suoi fidi discepoli, i quali
            stanno tuttavia cogli occhi rivolti al cielo, sforzandosi di rivedere
            ancora una volta il divin Maestro. Ma questa vita contemplativa tutta
            assorta nella visione beatifica del paradiso, è riservata agli eletti
            della Chiesa trionfante. Quelli sì che hanno il loro premio <em>in
            mercede contemplationis</em>, come si esprime sant’Agostino in una
            celebre omilia che la liturgia ci fa leggere nel Breviario il giorno di
            san Giovanni Evangelista. La nostra vocazione invece dev’essere <em>in
            opere actionis</em>; onde oggi la liturgia, nell’introito, con una
            melodia che è tra le più superbe della raccolta gregoriana, ci ripete le
            parole degli Angeli agli Apostoli: «O Galilei, che ve ne state a
            riguardare in cielo? Quel Gesù che si è involato in cielo al vostro
            sguardo, ritornerà di bel nuovo in eguale maestà».</p>
            <p><em>Ita veniet</em>. Ecco la nostra consolazione nei dolori e
            nell’isolamento della vita. Gesù si è allontanato, ma Egli certamente
            ritornerà. Quest’attesa di Gesù deve determinare, a dir così, tutto il
            ritmo della nostra vita interiore, col cuore palpitante e cogli occhi
            della fede che fissano lassù il cielo.</p>
            <p>La colletta è splendida. Il Maestro è asceso al cielo onde prepararci
            un posto. Egli è il nostro capo, e soltanto per una specie di violenza
            le sue mistiche membra sono costrette a peregrinare ancora quaggiù in
            terra. Non potendo subito ricongiungerci a Gesù in paradiso, dobbiamo
            però abitare in cielo almeno cogli affetti, coi pensieri, coi desideri;
            di guisa che, esuli quaggiù col corpo, possiamo però dire con Paolo:
            <em>conversatio nostra in coelis est</em>.</p>
            <p>La lezione è quella degli Atti (I, 1-11) col racconto
            dell’Ascensione. Gesù sale al cielo dal monte Oliveto, donde appunto
            aveva iniziato la Passione, per insegnarci che la Croce è la scala unica
            del paradiso. Egli promette agli Apostoli lo Spirito Santo solo dopo la
            sua entrata trionfale nel regno, perché era conveniente che la pienezza
            della gloria si trasfondesse dal capo nelle membra. Prima d’involarsi ai
            loro sguardi, Gesù benedice gli Apostoli, per assicurarli della sua
            continua assistenza intima ed invisibile, nel più secreto del cuore. È
            là che Gesù per opera dello Spirito Santo stabilisce il tempio in cui
            viene a risiedere insieme col suo Divin Padre. Gli Angeli distolgono gli
            Apostoli dallo stare riguardando il cielo, perché la vita presente è
            tempo di fatica e non di riposo. Adesso si semina, e poi dopo, si
            mieterà. Si semina nel sudore e nel dolore, e si miete nel gaudio.
            Dobbiamo perciò lavorare, ma anche in questo vuolsi osservare una
            regola. Dobbiamo lavorare come fanno gli Angeli, quando esercitano il
            loro fido ministero di nostri custodi. Essi ci assistono e stanno
            continuamente al nostro fianco, ma intanto il loro occhio è fisso in
            paradiso a bearsi nella contemplazione del bel volto dell’Eterno Padre,
            <em>in quem desiderant Angeli prospicere</em>.</p>
            <p>Segue il verso alleluiatico tratto dal salmo 46: Iahvè è salito in
            alto tra il giubilo e il risuonar delle trombe delle milizie angeliche,
            che lo acclamano loro capo e salvatore, e gli rendono grazie perché per
            mezzo della redenzione degli uomini Egli ricolma nelle loro file i vuoti
            già lasciati dagli Angeli apostati.</p>
            <p>Un altro motivo che rese più bella l’Accensione di Gesù, fu la
            circostanza che, con ogni probabilità, accompagnarono il Salvatore in
            questo suo vago trionfo anche quei santi Patriarchi e Profeti che
            risorsero da morte nel momento in cui Gesù spirò sulla Croce, e che dopo
            la resurrezione sua si mostrarono visibilmente a molte persone in
            Gerusalemme.</p>
            <p>Il verso che precede il Vangelo deriva dal salmo 67: Iahvè che si
            mostrò sul Sina, ora sale in alto e trascina seco schiava la stessa
            schiavitù, cioè egli trionfa del peccato e del demonio, la cui possanza
            calpesta e tiene incatenata sotto i piedi. Il Cristiano adunque punto
            non deve temere il Satana. Egli è come un cane legato, che non può
            mordere se non chi sconsigliatamente gli si avvicina.</p>
            <p>La lezione evangelica, col racconto dell’Ascensione, è tolta da san
            Marco (XVI, 14-20) il quale entro un unico quadro raccoglie tutta la
            storia non solo dei quaranta giorni trascorsi da Gesù risorto insieme
            coi suoi Apostoli, ma anche quella posteriore della Chiesa. I discepoli
            ricevono il potere di operar miracoli a conferma della divinità della
            loro missione, e si conducono ovunque a predicare in ogni angolo della
            terra. Gesù dal cielo dà efficacia alla loro parola, e così la Chiesa, a
            somiglianza del Divin Maestro di cui continua l’opera benefica, passa
            attraverso il mondo: <em>pertransiit benefaciendo et sanando</em>. Né
            deve credersi che questo quadro si adatti semplicemente all’evo
            apostolico. No, la Chiesa quello che era allora è pure adesso. Non c’è
            alcun genere di beneficenza corporale e spirituale al quale essa anche
            adesso non si dedichi, specialmente per mezzo delle sue mirabili
            corporazioni religiose. Quanto al dono dei miracoli, anche questo è un
            carisma che non le è venuto mai meno. Esso anzi è in tanta intima
            relazione colla sua nota di santità, che nella sua saggia prudenza,
            Ella, la Chiesa, prima d’ascrivere alcuno dei suoi membri nell’albo dei
            Santi, esige che i prodigi ottenuti mediante la sua intercessione siano
            prima giuridicamente dimostrati, discussi ed approvati. E di questi
            processi apostolici presso la Sacra Congregazione dei Riti, che è il
            Tribunale competente in materia, ve ne ha sempre molti.</p>
            <p>L’antifona offertoriale deriva dal salmo 46: «Iahvè ascende al cielo
            tra il tripudio degli angeli che danno fiato alle trombe». Il giorno
            dell’incarnazione Essi annunziavano la gloria solamente in cielo:
            <em>Gloria in excelsis Deo</em>; in terra, mentre il Salvatore si
            umiliava, il dono più conveniente era quello della pace tra Dio e gli
            uomini: <em>et in terra pax hominibus bonae voluntatis</em>. Ma oggi,
            compiuta la magnifica redenzione, la gloria del cielo si riflette
            altresì in terra, giacché tolta di mezzo la barriera di divisione, di
            due famiglie, l’angelica e l’umana, non se ne fa che una; tanto che
            mentre Gesù, <em>caput hominum et Angelorum</em>, s’asside glorioso alla
            destra del Padre, le membra del suo mistico corpo, e nelle quali Egli
            vive ed opera ancora, si trovano qui in terra. Come dunque il Salvatore
            riunisce queste due attribuzioni: il capo è glorioso in cielo e le
            membra si affaticano nel mondo, così del pari la Chiesa milita quaggiù,
            ma mediante il suo capo Ella ha già iniziata la vita gloriosa del
            paradiso.</p>
            <p>Nella colletta sulle oblate noi oggi ricordiamo al Signore che
            l’offerta dei sacri doni è dedicata a commemorare l’immensa gloria
            dell’Ascensione di Cristo, che è la conseguenza della sua passione. Onde
            lo supplichiamo a spianare anche per noi la via del cielo, rimovendo
            dinanzi ai nostri passi tutte le pietre d’inciampo, così che possiamo
            sicuramente toccare la sospirata meta.</p>
            <p>È d’avvertire peraltro, che qui non dimandiamo punto che i soldati di
            Cristo siano assolutamente sottratti al combattimento e trattenuti nei
            quartieri invernali; – no, la vita è tempo di lotta – ma supplichiamo
            Dio a rimuovere dai nostri passi l’unico vero male e pericolo che
            possiamo incontrare, che è l’offesa sua.</p>
            <p>Nell’anafora eucaristica d’introduzione al trisagio, giusta l’uso
            romano a cui accennava già papa Vigilio scrivendo a Profuturo di Braga,
            noi inseriamo durante tutta l’ottava dell’Ascensione la commemorazione
            di questo sublime mistero: «Il quale (Cristo) dopo la sua resurrezione
            apparve indiscutibilmente ai suoi discepoli, e sotto i loro occhi si
            elevò al cielo, allo scopo di metterci a parte della propria
            divinità».</p>
            <p>Ecco il significato della festa di oggi ed il fine che si propone il
            Cristo nel salire al cielo. Egli raggiunge pienamente questo scopo il dì
            della prossima Pentecoste, quando ci dona collo Spirito Santo la sua
            stessa vita divina, il cuore stesso della divinità.</p>
            <p>Anche nel protocollo dei dittici apostolici si fa memoria
            dell’odierna solennità: «Commemorando noi il sacratissimo giorno, nel
            quale il tuo unigenito Figlio e Signore nostro fece sedere alla gloriosa
            tua destra la nostra fragile natura, che Egli aveva voluto unire alla
            propria persona divina».</p>
            <p>L’antifona per la Comunione deriva dal salmo 67: «Inneggiate a Iahvè
            che dalla parte d’Oriente ascende al più alto dei cieli». Il più alto
            dei cieli qui significa il trono stesso della divinità, che oggi
            l’umanità santa di Gesù va ad occupare. Egli si eleva dalla parte
            d’Oriente, perché tutte le opere di Dio sono splendide, luminose; senza
            che la Chiesa abbia avuto mai, come gli odierni teosofi, due dottrine,
            una nascosta per gli iniziati, ed una comune per il gran pubblico. Dio
            fa le sue opere alla luce del sole. Il Cristo muore su d’una collina
            alla presenza di tutto un popolo nel gran giorno della Parasceve
            gerosolimitana; Gesù risorge e si fa vedere, palpare, non solo dagli
            Apostoli, ma dalle pie donne, e perfino da cinquecento persone adunate
            insieme. Oggi egli sale al cielo, ma su d’una collina, alla presenza
            d’almeno undici persone, oltre la beatissima Vergine e i di Lui
            cugini.</p>
            <p>Nell’eucaristia, o preghiera di ringraziamento, supplichiamo la
            divina clemenza a far sì che il segno visibile della divina grazia, cioè
            il Sacramento, conseguisca interiormente la pienezza del suo effetto.
            Dimandiamo cioè che l’incorporazione materiale alla vittima
            dell’eucaristico sacrificio ci unisca spiritualmente a Gesù.</p>
            <p>La suprema glorificazione del Capo che oggi va ad assidersi alla
            destra del Padre in cielo, si trasfonde nelle membra, al pari di quel
            balsamo profumato che, giusta il salmo 132, dal capo di Aaron discese
            sulla sua fluttuante barba e sulle sue splendide vesti pontificali.
            Quest’unzione spirituale è il carisma dello Spirito Santo, che oggi Gesù
            dal cielo impetra sulla Chiesa. Il nesso quindi tra l’Ascensione e la
            Pentecoste è assai intimo. L’una non si spiega senza l’altra.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>De Sol. Pasch.</em>, c. V, <em>Patr. Graec.</em>
            (Migne) XXIV, 699.<a href="#fnref1" class="footnote-back"
            role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 138-142.</p>
    </footer>
</body>
</html>
