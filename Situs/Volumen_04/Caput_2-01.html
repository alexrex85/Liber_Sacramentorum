<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="la-sacra-veglia-nella-notte-pasquale">LA SACRA VEGLIA NELLA
            NOTTE PASQUALE</h3>
            <p><strong>Stazione in Laterano (originariamente a San
            Pietro).</strong></p>
            <p>L’altro ieri il Cristo sulla Croce s’è rivestito per noi di
            maledizione; è morto su d’un infame patibolo, abbandonato qual reo alla
            inesorabile giustizia di Dio, non meno che alla rabbia dell’inferno ed
            all’odio dei suoi nemici. Egli è morto, e con lui è morta tutta
            l’umanità, la quale, come morì già una prima volta alla santità e
            all’innocenza originale a cagione del peccato d’Adamo, così adesso nel
            Cristo e pel Cristo muore al peccato e alla vecchia Legge, rendendosi
            per mezzo della fede solidaria dell’espiazione e del sacrificio di
            Gesù.</p>
            <p>È però finalmente giunto il momento in cui questa povera umanità,
            quest’umanità così fiaccata, contusa e lacera nel Divin Crocifisso, la
            quale tuttavia ha dato a Dio una condegna soddisfazione del proprio
            errore, sia reintegrata nell’antico onore. Gesù sulla Croce s’abbandona
            e si dà al Padre. Il Padre gradisce quest’offerta, ed accogliendo il
            dono – un freddo cadavere tutto ricoperto di sputi e di ferite – nel
            proprio cuore, lo riscalda del fuoco del suo essere e gli comunica la
            sua vita. Gesù risorge da morte all’alba del terzo giorno; ma, come egli
            aveva associato alla propria espiazione tutta intera l’umanità, così
            egli unisce al suo trionfo l’intero suo corpo mistico, sul quale dal
            capo trasfonde la gloria della sua resurrezione.</p>
            <p>Egli dunque è morto, come insegna l’Apostolo, a cagione dei nostri
            peccati, ed è risorto onde distruggerne gli effetti, reintegrandoci
            nella grazia, nella giustizia e nei diritti alla gloria. La Pasqua
            dunque di Gesù è la Pasqua nostra, perché, se nel vespero della
            Parasceve tutti quanti morimmo in lui sulla Croce, questa notte in lui
            altresì risorgiamo a vita nuova secondo Dio.</p>
            <p>Ecco pertanto il motivo per cui la Chiesa, specialmente in Occidente,
            sin dalla remota antichità ha riservata alla solennità pasquale
            l’amministrazione solenne del battesimo, in grazia del quale, come
            appunto spiega san Paolo, noi discendiamo nella piscina, quasi ad
            esservi sepolti col Cristo, per indi risorgerne ad immagine della
            santità sua, a vita nuova di grazia.</p>
            <p>V’è quindi un intimo nesso tra il battesimo e la festa di Pasqua;
            onde la Chiesa nella liturgia solenne di questa settimana, intreccia e
            fonde insieme questi due concetti, queste due resurrezioni, per cantare
            le glorie di un’unica Pasqua, quella di Gesù capo e del suo mistico
            corpo.</p>
            <p>Un’antica tradizione orientale riferiva, che la venuta finale del
            Cristo – la quale, in grazia dell’universale resurrezione dei corpi, può
            veramente ritenersi siccome l’integrazione e la pienezza della Pasqua
            Cristiana – dovesse accadere nella notte anniversaria della resurrezione
            del Signore. Il popolo perciò si adunava in chiesa e vegliava in attesa
            della parusia; trascorsa la mezzanotte e visto che niuno era ancora
            apparso dal cielo, si conchiudeva che per quell’anno il mondo non
            sarebbe ancora finito, e si celebrava la Pasqua.</p>
            <p>Comunque sia, la tradizione di trascorrere in preghiera la notte tra
            il sabato e la domenica pasquale, è antichissima. Tertulliano ne
            discorre come d’una legge di cui s’ignora l’istituzione, e dalla quale
            nessuno poteva esimersi. Fu solo nel tardo medio evo che la cerimonia
            venne anticipata definitivamente nel pomeriggio, e poi nella mattina del
            sabato santo.</p>
            <p>La più antica descrizione della veglia pasquale, ci è fornita da
            Giustino Martire nella sua Apologia, dove il battesimo seguito dalla
            messa, cosi come egli ci narra, dovevano essere precisamente i riti che
            stiamo descrivendo, giacché essi seguivano un digiuno solenne e
            pubblico, non solo dei catecumeni, ma dell’intera comunità cristiana;
            digiuno che, a quel tempo, non potrebbe venir identificato che col
            digiuno precedente la solennità della resurrezione del Signore.</p>
            <p>Nell’evo classico della sacra liturgia in Roma, cioè dopo il periodo
            gregoriano, tutta la cerimonia della veglia di Pasqua si svolgeva
            magnificamente in Laterano, così come descrivono i più antichi
            <em>Ordines Romani</em>. Da principio tuttavia, il battesimo in Roma era
            posto in relazione con Pietro, onde lo si amministrava nel cimitero
            <em>ad Nymphas ubi Petrus baptizabat</em> tra la Nomentana e la Salaria,
            nel santuario apostolico <em>ad Catacumbas</em>, e più particolarmente,
            nel battistero damasiano a San Pietro. A quest’ultimo infatti con grande
            probabilità si deve riferire quell’epigrafe letta e ricopiata nelle
            antiche sillogi romane, e che abbiamo già citato nel precedente volume:
            <em>Auxit Apostolicae geminatum Sedis honorem</em>. L’importanza di quei
            versi sta tutta nel nesso che essi stabiliscono tra il battesimo romano
            e i Principi degli Apostoli Pietro e Paolo. Questa sede, dice l’anonimo
            poeta, è già celebre perché fondata dai due Capi dell’Apostolico
            Collegio; ma il Cristo l’ha voluta sublimare ancor di più; imperocché
            Colui cui Egli affidò l’eterea porta del regno, si vale anche in questo
            tempio della seconda chiave che schiude le avamporte del cielo.</p>
            <p>La sacra cerimonia che sta per svolgersi sotto i nostri sguardi, e
            che esprime con colori tanto suggestivi e smaglianti una santa e
            tremenda realtà, la resurrezione cioè del Cristo e della Chiesa, consta
            di tre parti distinte: dapprima l’ufficiatura vigiliare, cui fa da
            preludio il rito della benedizione lucernare, quindi il battesimo e poi
            la messa. Originariamente, tranne il battesimo, l’ordinaria
            <em>pannuchis</em> che nel III secolo santificava in ciascuna settimana
            la notte tra il sabato e la domenica, non doveva comprendere riti molto
            diversi da quello che l’odierno Messale Romano prescrive per la Vigilia
            Pasquale. Anzi, prima che la pietà monastica creasse verso il V secolo
            il tipo dell’Ufficio notturno contenuto nei nostri Breviari, la più
            remota antichità cristiana, nelle sue ordinarie veglie domenicali e
            negli anniversari dei Martiri nelle cripte dei cimiteri e nei Titoli
            urbani, non conosceva altro schema d’Ufficio vigiliare, che quello
            giusta il quale è stata appunto redatta la solenne preparazione
            liturgica alla festa di Pasqua; in modo che, l’odierna funzione del
            Messale <em>in Vigiliis Paschae</em>, rappresenta e conserva intatto il
            tipo primitivo dell’ufficio notturno giusta l’uso Romano.</p>
            <p>La prima parte della odierna cerimonia, ha per oggetto la benedizione
            del fuoco e del cereo pasquale. Essa però non è altro che un’alterazione
            della primitiva <em>Eucharistia lucernaris</em>, e come tale è affatto
            estranea all’antica tradizione liturgica della Sede Apostolica, tanto
            che esula affatto dai più antichi Ordini Romani. Il merito di averla
            introdotta nell’Urbe, va dato a quella specie di compromesso tra gli usi
            gallicani e la liturgia romana, che venne conchiuso nel primo periodo
            carolingio; di guisa che il risultato di questa fusione, in grazia dei
            nuovi dominatori Franchi, finì per ottenere diritto di cittadinanza
            anche nella Città dei sette colli.</p>
            <p>Abbiamo già detto più sopra dell’<em>Eucharistia lucernaris</em>,
            senza che dobbiamo ritornare nuovamente sull’argomento. Per quanto si
            riferisce in particolare a questa prima parte della liturgia romana
            nella vigilia pasquale, gioverà di osservare che tutta l’attuale
            benedizione del fuoco con le sue quattro collette di ricambio, per
            quanto siano veramente ispirate e commoventi, rappresenta tuttavia un
            curioso equivoco nell’interpretazione della rubrica e della terminologia
            medievale. Infatti, non si trattava già di fuoco, d’un braciere, e meno
            ancora, delle lacrime dell’incenso; l’oggetto del sacro rito invece era
            il Lucernario, o l’illuminazione della candela serale, che al principio
            della sacra Veglia doveva accendersi a fianco del leggio, come una
            specie di poetico sacrificio di luce, affinché il cereo, si struggesse
            in omaggio a Colui che è luce da luce, e viene a diradare le tenebre del
            mondo. Questo appunto vuol essere quel <em>claritatis tuae ignem</em> di
            cui parla la prima orazione, quel <em>lumen</em>, cioè, <em>quod a te
            sanctificatum atque benedictum est</em>. Anzi, la stessa colletta che
            ora la rubrica del Messale attribuisce alla benedizione dei grani
            d’incenso, in realtà si riferisce ad un <em>nocturnum splendorem</em>,
            il quale dev’essere acceso, onde <em>arcana luminis tui admixtione
            refulgeat</em>. In una parola, si tratta del cereo pasquale, dal quale
            precisamente, come c’informa Ennodio e come ancora attesta la stessa
            preghiera del Messale, gli antichi fedeli solevano riportare a casa dei
            piccoli frammenti a titolo d’eulogie: <em>In quocumque loco ex huius
            sanctificationis mysterio aliquid fuerit deportatum, expulsa diabolica
            fraudis nequitia, virtus tuae maiestatis assistat</em>. Di quest’uso,
            qualche cosa ancor rimane. Anche ai dì nostri, in molte parti d’Italia,
            il popolo ha conservato grande devozione pei frammenti, non più del
            cereo Pasquale, ma delle candele del <em>Lumen Christi</em>, che vengono
            perciò racchiusi entro borsette di seta per essere sospese al collo dei
            bambini. Non sappiamo come dalla candela vigiliare il concetto siasi
            tanto dilungato, da andare a pensare alle lagrime resinose dell’incenso,
            mentre la parola <em>incensum</em>, e le espressioni <em>incensi
            sacrificium</em>, <em>incensum lucernae</em>, sin dal V secolo
            esprimevano indubbiamente e denotavano l’accendersi rituale della
            candela, che doveva rischiarare in chiesa, e precisamente a fianco
            dell’ambone, le sacre Vigilie.</p>
            <p>La triplice candela che accende il diacono al canto delle parole:
            <em>Lumen Christi</em>, sembra un altro rito di ricambio per il
            Lucernare. Forse dalla lontana liturgia Ispanica, la ceremonia giunse a
            Roma pel tramite dei riti gallicani.</p>
            <p>Segue un terzo formulario dell’<em>Eucharistia lucernaris</em>, e
            questa volta è quello classico, già attribuito a sant’Agostino. Ad ogni
            modo, esso data almeno dal quarto secolo, quando cioè cominciò tutta
            quella fioritura di composizioni liturgiche in forma d’anafora, di cui
            il Sacramentario Leoniano ci conserva talora dei curiosi campioni.</p>
            <p>San Girolamo deplora l’ispirazione quasi profana che parecchi diaconi
            di allora, davano al preconio pasquale, citando Virgilio a proposito
            delle api laboriose e caste. Temi siffatti vennero sviluppati ancora per
            parecchi secoli in occasione della veglia di Pasqua; il rotolo
            dell’<em>Exsultet</em> di Bari del secolo XII ne contiene la prova.</p>
            <p>La formola Romana si distingue per la sua sobrietà ed unzione. Essa
            non manca di slancio lirico, e talvolta l’ispirazione è così veemente,
            che sta quasi per trasportare l’autore nelle regioni più sublimi della
            mistica cristiana, come quando vuole stabilire i vantaggi che sono
            ridondati all’umanità dalla presente economia di redenzione del mondo
            già perduto per il peccato. Senza dubbio, il piano attuale prescelto da
            Dio per raggiungere la propria glorificazione per mezzo di Gesù
            salvatore del genere umano, tra tutti è il più degno della Divinità, il
            più glorioso per il Cristo, il più utile per noi. In questo senso si può
            pur dire colla Chiesa: <em>o felix culpa, o certe necessarium Adae
            peccatum</em>, giacché questi mali nella sapienza di Dio sono stati
            appunto le cause occasionali di tanto bene. Perciò, solo una mente
            gretta, che si ferma al semplice concetto del peccato e dell’offesa di
            Dio, e non allarga le sue considerazioni a tutto il grandioso piano
            divino della riparazione del mondo, come Dio sa trarre il massimo bene
            anche dal male, può trovare a ridire sulle frasi dianzi citate. Esse,
            prese fuori dal contesto, certo sbigottiscono una mente pia, ed è così
            che a Cluny vennero soppresse – ma intese nel senso che emerge da tutta
            la composizione, esprimono veramente il grido di entusiasmo e di
            gratitudine che erompe dall’anima credente, quando Si fa a contemplare
            il mistero della sua redenzione. Come dinanzi al Giudizio di
            Michelangelo nella Sistina, una mente che sente meno forte del grande
            Artista il fremito del <em>Dies irae, dies illa</em>, troverà esagerata
            e barocca tutta la scena, dove avanti al tremendo Giudice sembra quasi
            che tremi la stessa sua Divina Madre! A comprendere certi potenti
            effetti del genio, bisogna prima sentirli, e questo vale sopratutto per
            la sacra liturgia, a ben gustare la quale, è necessario di riviverla
            nell’anima.</p>
            <hr />
            <h3 id="vigilia-della-pasqua">VIGILIA DELLA PASQUA</h3>
            <h4 id="i.-leucharistia-lucernalis.">I. — L’«Eucharistia
            lucernalis».</h4>
            <p><em>Formola</em> B)<a href="#fn1" class="footnote-ref" id="fnref1"
            role="doc-noteref"><sup>1</sup></a> <em>di ricambio.</em></p>
            <p>Il Sacerdote saluta il popolo e recita parecchie formole eucologiche
            di ricambio, che in origine si riferivano all’accendersi del cereo
            serale, e solo più tardi sono state applicate alla benedizione del
            fuoco.</p>
            <blockquote>
            <p><em>Sac.</em> «Il Signore sia con voi».<br />
            ℟. «E col tuo spirito.<br />
            <em>Sac.</em> « Preghiamo ».</p>
            </blockquote>
            <p>La preghiera s’ispira al famoso inno lucernario di Prudenzio, nel
            quale la favilla tratta dalla pietra viene elevata a simbolo dell’anima
            nostra, che deriva da Cristo, mistica pietra, il fuoco della carità, e
            la vita della grazia.</p>
            <p>«O Dio, che per mezzo del tuo Figlio, pietra angolare, hai concesso
            ai tuoi fedeli il fuoco del tuo splendore; santifica per i nostri usi
            questa fiamma nuovamente derivata dalla selce, e ci fa grazia che questa
            solennità pasquale cosi c’infiammi di celesti desideri, che possiamo
            giungere con cuore mondo all’eterna festa della tua luce. Per il
            medesimo Signore, ecc.».</p>
            <p><em>Formola</em> C) <em>di ricambio.</em></p>
            <p>Anche la seguente preghiera, meglio che al fuoco, si adatta alla
            benedizione della lucerna vespertina, giusta il rito primitivo.</p>
            <p><em>Preghiera.</em> – «O Signore Dio, Padre onnipotente, lume
            indeficiente, che sei l’autore d’ogni altra luce; Tu che illuminasti
            tutto il mondo, benedici anche questo lume già da te consacrato e
            santificato: affinché la sua fiamma c’infervori, onde meritiamo d’essere
            rischiarati dai raggi del tuo splendore. E come rischiarasti (la via) a
            Mosè che usciva dall’Egitto, così c’illumina i sensi e il nostro cuore,
            perché meritiamo di giungere alla vita e alla luce eterna. Per
            Cristo».</p>
            <p><em>Formola</em> D) <em>di ricambio.</em></p>
            <p>Tutto questo simbolismo l’abbiamo già precedentemente esposto noi
            prolegomeni a questo quarto volume, onde è superfluo ora d’insistervi
            nuovamente. L’equivoco liturgico ed il disordine che ritroviamo in
            queste collette di ricambio, provano una volta di più che esse sono
            estranee alla primitiva tradizione liturgica romana, e rappresentano
            delle interpolazioni straniere che, per quanto venerande, sfigurano
            tuttavia la solenne semplicità dell’edifizio cultuale di Roma.</p>
            <p><em>Preghiera.</em> – «Signore Santo, Padre onnipotente, eterno Dio,
            degnati di cooperare con noi, mentre nel nome tuo, del tuo unigenito
            Figlio Gesù Cristo Signore nostro, e dello Spirito Santo benediciamo
            questa fiamma. Ci aiuta contro i dardi infuocati dell’avversario, e ci
            illumina colla celeste grazia. Tu che vivi, ecc.».</p>
            <p><em>Formola</em> E) <em>di ricambio.</em></p>
            <p>Anche la seguente preghiera, che ora si recita a benedire i grani
            d’incenso che poi in forma di croce si configgono nel Cereo pasquale,
            originariamente rappresentava un’altra formola di ricambio della
            benedizione della lucerna serale. L’equivoco s’è introdotto assai
            posteriormente, a cagione della parola <em>incensum</em>, che da
            principio significava il lume acceso, e poi passò a designare la resina
            profumata.</p>
            <p><em>Preghiera.</em> – «La tua larga benedizione discenda, o Signore
            onnipotente, su questo cereo; tu, invisibile rigeneratore, accendi
            questo notturno luminare, onde i suoi simbolici raggi non solo
            rischiarino il sacrificio che viene offerto in questa notte, ma dovunque
            venga introdotta una particella di questo santo cereo, tenga lungi da
            quel luogo ogni frode e malvagità di Satana, e vi si esperimenti la
            potenza della tua maestà. Per Cristo, ecc.».</p>
            <p>La preghiera allude all’antico uso di dividere fra il popolo i
            rimasugli del Cereo pasquale, a guisa d’eulogia o d’oggetto benedetto. A
            Roma, come fu detto, nel VII secolo, la mattina del sabato santo
            l’arcidiacono mesceva la cera liquefatta coli’ olio benedetto, e per
            mezzo d’una forma ne componeva dei piccoli dischi coll’imagine
            dell’<em>Agnus Dei</em> impressavi sopra. Queste cere venivano poi
            distribuite al popolo l’ottava di Pasqua, perché le facesse ardere in
            propria casa in occasione di malattie o di tempeste dell’aria. È questa
            la prima origine dei così detti <em>Agnus Dei</em>, che ad epoche
            determinate ora benedice lo stesso Sommo Pontefice.</p>
            <p>Dopo le quattro prime formole di questa <em>Eucharistia
            lucernaris</em>, che però ora si recitano dal sacerdote fuori della
            soglia della chiesa innanzi al braciere acceso ed al piattello dei grani
            d’incenso, il diacono si riveste della candida dalmatica pasquale, e il
            corteo s’avanza processionalmente verso l’altare. A rischiarare la via,
            – ecco il senso primitivo delia cerimonia – il diacono accende
            successivamente le tre candele poste sulla sommità d’una canna, dicendo
            ogni volta, come nel rito mozarabico del Lucernare quotidiano:</p>
            <blockquote>
            <p><em>Diac.</em> «Il lume di Cristo».<br />
            ℟. «Siano grazie a Dio».</p>
            </blockquote>
            <p>A Roma, nel secolo VIII, prima che il clero entrasse in chiesa per la
            celebrazione della Vigilia, si accendeva il cereo sull’ambone, e
            s’incominciava la lettura dei Profeti. In epoca posteriore, il diacono,
            impetrata la benedizione dal sacerdote, salutava il popolo, e cantava
            egli stesso la colletta che serviva quasi di preambolo alla benedizione
            o <em>sanctificatio</em>, come dicevano, del Cereo. Dopo la colletta,
            seguiva il canto della splendida preghiera eucaristica, detta altrimenti
            con termine generale, prefazio. I Sacramentari ne contengono varie
            formole, ma tutte sin dai tempi di san Girolamo a tema obbligato,
            giacché i concetti sono sempre gli identici.</p>
            <p><em>Formola</em> A) – <em>Santificazione o benedizione del «Lucernare
            Pasquale».</em></p>
            <p>L’accendere il cereo per la veglia, è ufficio del diacono. Quindi è
            riservata a lui anche la declamazione, che in occasione della vigilia
            pasquale, accompagna questo simbolico rito del tramonto sabatico. È
            inutile di dire che anche questo rito del lucernario, deriva dall’uso
            della sinagoga.</p>
            <blockquote>
            <p><em>Diac.</em> «Di grazia, o Signore, benedicimi».<br />
            <em>Sac.</em> «Il Signore sia nel tuo cuore e sul tuo labbro, perché con
            degna convenienza ci dia l’annunzio della sua Pasqua. Nel nome del
            Padre, del Figlio e dello Spirito Santo».</p>
            </blockquote>
            <p>Segue la famosa formola d’<em>Eucharistia lucernaris</em>, di cui
            abbiamo detto più sopra. Questa composizione diaconale ha un carattere
            tutto speciale, e la tradizione liturgica voleva che il testo fosse
            recitato da un rotolo di pergamena, che il diacono svolgeva man mano
            dall’alto dell’ambone. Esso generalmente era istoriato, ma con le scene
            capoverso, perché cioè nello spiegarsi del rotolo-<em>volumen</em>,
            potessero essere osservate dal popolo.</p>
            <p><em>Diac.</em> «Esulti già in cielo la turba degli Angeli, esultino i
            divini misteri, risuoni la tromba a celebrare convenientemente la
            vittoria del nostro eccelso sovrano. Si rallegri anche la terra,
            irradiata da tanto fulgore, ed illustrata dallo splendore dell’eterno
            re, sappia che già s’è dileguata la caligine, che ricopriva tutto
            l’orbe. Esulti parimenti la madre nostra, la Chiesa, su cui riflettonsi
            i raggi di così nobile lume, e quest’aula echeggi delle grida festose
            del popolo. Perciò, fratelli carissimi, qui presenti, innanzi allo
            splendore maraviglioso di questo sacro lume, vi prego d’invocare con me
            la divina misericordia; onde Colui che senza alcun merito da parte mia,
            s’è degnato d’annoverarmi nel numero dei leviti, rischiarandomi la mente
            coi raggi del suo lume, mi assista a condurre a termine le lodi di
            questo Cereo. Per il Signore, ecc.».<br />
            «Amen».</p>
            <blockquote>
            <p><em>Diac.</em> «In alto i cuori».<br />
            ℟. «Li abbiamo sollevati al Signore».<br />
            <em>Diac.</em> «Innalziamo adunque al Signore Dio nostro l’inno
            eucaristico».<br />
            ℟. «Sta bene, è giusto».</p>
            </blockquote>
            <p><em>Diac.</em> «Sì davvero che è degno e giusto di celebrare, non
            solo con tutto l’affetto del cuore e dell’animo, ma anche per mezzo del
            canto l’invisibile Dio Padre onnipotente e il Figlio suo Unigenito Gesù
            Cristo Signore nostro, il quale pagò per noi all’eterno Padre il debito
            di Adamo, e nella sua bontà scancellò col sangue l’obbligazione
            contratta a cagione dell’antico peccato. Questa infatti è la festa
            pasquale, in cui veramente viene ucciso l’Agnello il di cui sangue
            consacra le porte dei fedeli. Questa appunto è la notte in cui il Mare
            Rosso si lasciò calcare a piedi asciutti dai figliuoli d’Israele usciti
            appena dall’Egitto. Questa precisamente è la notte in cui la colonna
            luminosa diradò le tenebre del peccato. Questa è la notte che
            dappertutto viene a distogliere i credenti in Gesù Cristo dai vizi del
            secolo e dalla caligine dei peccati, per restituirli alla grazia, per
            ricondurli alla santità. Questa è la notte in cui, spezzati i lacci
            della morte, Cristo risorse vincitore dall’Ade. A nulla infatti ci
            sarebbe valsa la vita temporale, se non avessimo potuto trarre vantaggio
            dalla redenzione. Quanto poi è meravigliosa, o Signore, la tua pia
            condiscendenza! O carità incomparabile, colla quale tu ci hai amato! Per
            riscattare il servo, hai consegnato il Figlio alla morte! Bene
            avventurato il peccato d’Adamo, che doveva essere scancellato colla
            morte del Cristo. Felice colpa, che meritò d’avere un tale e tanto
            Redentore!</p>
            <p>«Notte veramente felice, che sola hai meritato la gloria di segnare
            l’ora e il momento in cui il Cristo risorse dalla tomba. Ecco la notte
            di cui è scritto: “La notte sarà chiara al par del giorno” e ancora: “la
            notte rallegrerà colla sua luce la mia gioia”. La santità di questa
            notte espelle i peccati, lava le colpe, restituisce l’innocenza ai
            caduti, ritorna in letizia i mesti, mette in fuga i rancori, riconcilia
            gli animi a concordia, abbatte le tirannidi».</p>
            <p>Qui il diacono configge nel cereo a forma di croce i cinque grani
            d’incenso ; indi prosegue:</p>
            <p>«Nell’occasione di questa notte accogli, o Padre Santo, il sacrificio
            serotino di questo lume che t’offre la santa Chiesa, presentandoti
            solennemente per mezzo dei leviti il cereo derivato dall’opera delle
            api… Ora poi che conosciamo i significati di questa colonna, ecco che ad
            onore di Dio la si accende per mezzo dell’infuocata scintilla».</p>
            <p>Qui è evidente una lacuna, giacché c’è discontinuità di nesso.
            Infatti è stato operato un taglio, sopprimendo tutto quello cioè che si
            riferiva alla castità e laboriosità delle api, e che però ritroviamo in
            altri <em>Exsultet</em> fuori di Roma.</p>
            <p>«La sua fiamma, sebbene venga comunicata a più lumi, non risente
            tuttavia alcun danno da questa distribuzione, giacché essa deriva
            l’alimento dalla cera liquefatta, che la madre ape trasse da sé, onde
            formarne la materia di questo prezioso lume. O notte veramente felice,
            in cui venne spogliato l’Egitto e furono arricchiti gli Ebrei. Notte in
            cui il cielo si riconciliò alla terra, la Divinità venne a contatto
            coll’umanità! Ti preghiamo adunque, o Signore, che questo cereo
            consacrato ad onore del tuo nome onde diradare le tenebre di questa
            notte, non venga già meno. Anzi, a te gradito, siccome un profumo soave,
            si congiungano i suoi raggi a quelli degli astri notturni. Al mattino,
            l’astro lucifero lo ritrovi ancora ardente; a quel lucifero alludo, che
            non conosce tramonto, Quegli che, reduce dallo sceol, risplendé
            serenamente al genere umano.</p>
            <p>«Ti preghiamo pertanto, o Signore, che durante questi gaudii pasquali
            ci conceda giorni tranquilli, e ti degni assiduamente di proteggere,
            governare e conservare noi, tuoi servi, tutto il clero e il devotissimo
            popolo, insieme col nostro beatissimo Padre <em>N. N.</em> e il nostro
            vescovo <em>N.</em>»</p>
            <p>(<em>Comunemente, dopo che non esiste più l’impero romano germanico
            inaugurato da Carlo Magno, si omette tutto il seguente
            periodo</em>).</p>
            <p>«Volgi altresì uno sguardo al nostro piissimo imperatore, (quando non
            era stato ancora consacrato dal Papa, si diceva: eletto imperatore) di
            cui tu, o Dio, conosci i voti del cuore; nella tua infinita pietà e
            misericordia dàgli un governo tranquillo che preluda alla eterna pace, e
            fa che insieme col suo popolo possa riportare la vittoria in cielo. Per
            il medesimo Signor nostro, ecc.».</p>
            <h4 id="ii.-le-sacre-vigilie.">II. — Le Sacre Vigilie.</h4>
            <p>Terminata l’<em>Eucharistia</em> lucernare, che corrispondeva in
            parte, come ora canonica e come significato, al preludio del vespero,
            seguono immediatamente le Vigilie, che nei primi tre secoli a Roma
            consistevano esclusivamente in una serie di pericopi scritturali,
            intercalate da collette e dal canto responsoriale dei salmi. Solo in
            seguito, l’influenza monastica ha dato all’Ufficio Divino uno schema e
            un tipo tutto differente.</p>
            <p>Un’antichissima tradizione riservava all’ufficio del mattino anche il
            canto d’una serie di odi profetiche, già derivate alla Chiesa dalla
            Sinagoga; ed è questa la ragione per cui oggi nella veglia di Pasqua,
            dopo le lezioni, i canti responsoriali non sono già tolti dal Salterio,
            ma dall’antica raccolta delle Odi mattutinali. Insomma, la vigilia
            pasquale descritta nel Messale Romano è di capitale importanza, giacché
            conserva ancora quasi intatto il tipo primitivo della vigilia domenicale
            romana, seguita dal sacrificio Eucaristico, cosi com’era in uso nei
            primi secoli della Chiesa.</p>
            <p>San Gregorio ridusse a sei il numero delle lezioni; ma dopo qualche
            tempo prevalse anche a Roma l’antica tradizione duodenaria del
            Sacramentario Gelasiano, che era tanto diffuso in Italia e in
            Francia.</p>
            <p>Sono notevoli le collette che seguono le lezioni, perché con una
            brevità scultoria ne spiegano il significato mistico, ponendole in
            relazione col battesimo.</p>
            <p>La prima lezione è tratta dal <em>Genesi</em>, (I, 1-31 e II, 1-2) e
            vi si descrive l’opera della creazione. Il cosmo è il capolavoro della
            sapienza di Dio, ed ogni cosa è bella perché è uscita dalle sue mani. Il
            mondo quindi è come un immenso tempio che Dio stesso si è eretto a
            propria gloria, e noi, pur servendoci per concessione di Dio delle
            creature inferiori, lo dobbiamo fare con gran riguardo e rispetto,
            servendocene sempre pel fine per cui Dio ce le ha concesse.</p>
            <p>I Santi amavano tutte le creature, perché in esse riconoscevano una
            certa fratellanza – ecco il frate fuoco, il frate lupo, il frate sole di
            san Francesco – per rapporto a Dio, che è nostro comun padre. Quando poi
            la Scrittura pone in bocca a Dio le parole: «Facciamo l’uomo a nostra
            immagine e somiglianza», i Santi Padri commentano che questa immagine e
            somiglianza hanno un significato molto profondo ed esatto, giacché si
            possono intendere dell’elevazione della creatura ragionevole allo stato
            soprannaturale per mezzo della grazia. Questa eleva intrinsecamente la
            natura creata e le conferisce, per quanto si consente alla creatura, una
            sublime conformità colla natura divina. L’apostolo san Pietro è in
            questo senso che ci chiama <em>Divinae naturae consortes</em>.</p>
            <p>Dopo la lezione, tutta l’assemblea, all’invito del diacono, piegava
            le ginocchia e si raccoglieva a meditare per qualche momento; quindi
            prendeva la parola il sacerdote e recitava la colletta.</p>
            <blockquote>
            <p><em>Diac.</em> «Pieghiamo le ginocchia».<br />
            ℟. «Sorgete».</p>
            </blockquote>
            <p><em>Preghiera.</em> – «O Dio, che meravigliosamente creasti l’uomo, e
            ancora più meravigliosamente, lo redimesti; fa che all’incanto sensile
            del peccato opponiamo il rifiuto dello spirito, onde giungere ai gaudii
            eterni. Per il Signore, ecc.».</p>
            <p>La redenzione può paragonarsi ad una seconda creazione, giacché per
            essa l’uomo, che si era dato schiavo al demonio, viene restituito alla
            pristina dignità di figliuolo di Dio. Gli allettamenti di cui si serve
            il Satana per trarci al peccato, sono specialmente i sensi; però la
            ragione illuminata dalla fede, dissipa il fascino e l’incanto di questa
            fantasmagoria sensuale.</p>
            <p>La seconda lezione (<em>Gen.</em>, V; VI; VII e VIII) è in intima
            relazione colla prima, e quindi coll’opera della Redenzione. Come al
            principio Dio aveva tratto dal nulla l’universo, cosi ora per mezzo
            dell’arca di Noè che conserva le riserve della creazione, lo rimette a
            nuovo. San Pietro spiega assai profondamente questo simbolismo dell’arca
            che galleggia sulle acque del diluvio universale: essa simboleggia la
            Chiesa, cioè la società di tutti coloro che, mediante l’acqua del
            battesimo, sono eletti a costituire lo spirituale tempio del vero Dio.
            Come il galleggiante del Patriarca Noè rinnovò la vita di tutto il
            mondo, così ora il santo battesimo viene a sommergere e a porre ine ad
            uno stato di cose omai intollerabile, inaugurando il Testamento Nuovo di
            pace e d’amore.</p>
            <p>Dopo la lezione, viene la seguente colletta, d’una profondità di
            pensiero ascetico veramente degna del periodo aureo della liturgia
            romana. In genere, giova di avvertirlo una volta per sempre, tutte le
            collette che in questa veglia pasquale servono di conclusione alle
            letture, sono tra le più splendide della liturgia, e potrebbero servir
            di schema a tutto un trattato ascetico sull’opera dell’umana
            Redenzione.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, forza immutabile e luce eterna,
            riguarda benignamente al sacro mistero della tua Chiesa, e mediante
            l’azione tua continua e tranquilla, conduci a termine l’opera dell’umana
            salvezza. Il mondo intero veda ed in se stesso esperimenti che tu ora
            risollevi quanto giaceva abbattuto, che rinnovi quanto era invecchiato,
            e lo restituisci alla pristina integrità per mezzo di Colui dal quale
            tutto ha avuto principio. Gesù Cristo nostro Signore, il quale teco,
            ecc.».</p>
            <p>In Dio non c’è un succedersi di piani; Egli, artista geniale,
            concepisce il mondo di getto, tanto che sant’Agostino gli dice:
            <em>mutans opera, sed non mutans consilium…</em> Tutta questa
            complessività di cose rientra quindi a parte d’un piano unico e
            magnifico, in cui si manifesta la gloria della bontà di Dio.</p>
            <p>La terza lezione (<em>Gen.</em>, XXII, 1-19) ci narra d’Abramo che
            sacrifica Isaac, e per la sua fede merita la grazia di divenire il
            prototipo ed il Patriarca d’un popolo sterminato di credenti, al quale
            trasmetterà in retaggio la propria benedizione. Questo popolo discenderà
            da Abramo, non per via di carnale generazione, com’era la nazione
            Israelitica, ma pei meriti della fede in Colui, cui anche il Patriarca
            Caldeo aveva creduto, adorando da lungi il Cristo venturo.</p>
            <p>Il sacrificio d’Isaac, il figlio primogenito d’Abramo, simboleggia
            inoltre quello di Gesù, cui l’Eterno consegna alla morte per nostro
            amore. Gesù, come l’antico Isaac, l’accetta per volontaria ubbidienza;
            Egli si lascia quindi caricare sulle spalle le legna pel sacrificio e
            sale il monte.</p>
            <p>La colletta seguente spiega il nesso simbolico che corre tra la
            lezione e la rigenerazione pasquale del mondo per mezzo della fede e del
            lavacro sacramentale.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, padre eccelso dei fedeli, che
            diffondendo largamente la grazia della tua adozione, moltiplichi su
            tutta quanta la terra i figliuoli della tua promessa; tu che per mezzo
            del Sacramento pasquale facesti sì che il tuo servo Abramo fosse padre
            di tutti quanti i popoli, giusta quanto gli promettesti con giuramento;
            deh! fa sì che questi stessi popoli possano ora giungere degnamente alla
            grazia d’essere da te chiamati (a far parte della famiglia cristiana).
            Per il Signore, ecc.».</p>
            <p>La quarta lezione tratta dall’<em>Esodo</em> (XIV, 24-31 e XV, 1) è stata
            qui posta, sia perché servisse di preambolo al Cantico di Mosè, che in
            antico faceva parte della collezione delle Odi da cantarsi nell’Ufficio
            Mattutinale, sia ancora perché il passaggio prodigioso degli Israeliti
            attraverso il mare Eritreo, è uno dei simboli del santo battesimo.
            L’episodio faceva parte di tutto quel ciclo scritturale invocato nelle
            preghiere giudaiche, che ha fornito la prima ispirazione tanto al
            redattore della nostra <em>Commendatio animae</em>, che agli artisti delle
            catacombe. Il Mar Rosso simboleggia il battesimo cristiano nella morte
            cruenta di Gesù. In quelle acque viene sommerso il demonio ed il
            peccato, mentre invece da quelle emerge incolume e ringiovanito il nuovo
            popolo credente.</p>
            <p>Segue il famoso cantico di Mosè all’uscita del popolo Israelitico dal
            Mare Eritreo. La mano di Dio s’è dimostrata terribile cogli Egiziani
            idolatri ed ostinati, mentre invece è stata d’una tenerezza veramente
            materna verso il popolo che a lei si affidava.</p>
            <p>La colletta che segue, mette in evidenza il contenuto simbolico della
            narrazione precedente, la quale appunto in grazia del suo significato
            spirituale, acquista carattere di perenne attualità. Intendiamo dire che
            le scene scritturali che qui si recitano, non sono semplicemente delle
            cronache d’antichi fatti, ma simboleggiano quello che in un senso assai
            più elevato e reale avviene anche ai di nostri, in grazia del popolo
            cristiano.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, i di cui miracoli risplendono anche ai
            tempi nostri siccome in antico, giacché quello che la tua destra operò
            allora in favore d’un sol popolo che doveva essere liberato dalla
            persecuzione egiziana, oggi, per mezzo dell’ acqua rigeneratrice, tu lo
            compi in favore di tutte le nazioni; deh ! fa sì che l’intera umanità
            possa conseguire la grazia della figliuolanza d’Abramo, e la dignità
            d’appartenere alla stirpe d’Israele. Per il Signore, ecc.».</p>
            <p>La quinta lezione, è tratta da Isaia (LIV, 17 e LV, 1-11) e si
            riferisce alla vocazione dei Gentili, in grazia della fede e del lavacro
            battesimale. Per conseguire tanto bene, non è necessaria, come
            nell’Antico Testamento, la giustizia legale e la consanguineità con
            Israel, ma basta la viva fede in Cristo Redentore, guida e maestro
            universale di tutti i popoli. La missione dello Spirito Santo meritata
            dal Divin Crocifisso, sarà decisiva e feconda di frutto, al pari della
            pioggia e della rugiada che scende a rinfrescare e fecondare il campo.
            Gesù sollevato da terra sulla croce, attrarrà a sé tutto il mondo.</p>
            <p>Nella colletta s’insiste sulle relazioni che corrono tra l’Antico e
            il Nuovo Testamento. L’Antico era una consolante promessa; il Nuovo
            coll’universalità della figliazione Messianica, ne è la splendida
            esecuzione.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «Dio onnipotente ed eterno, moltiplica ad onore
            del tuo Nome quanto hai ripromesso alla fede dei nostri Padri; deh! in
            grazia della tua santa adozione aumenta i figli della promessa, affinché
            quanto gli antichi Santi non dubitarono che si sarebbe avverato, la tua
            Chiesa ora riconosca che già in gran parte è stato compiuto. Per il
            Signore, ecc.».</p>
            <p>La sesta lettura deriva da Baruch (III, 9-38) ed è tra le pagine più
            profonde della Bibbia. È come un accurato esame di coscienza. Israel,
            che cosa ha guadagnato tenendo dietro alla potenza, alla gloria, alla
            civiltà pagana? Questa è crollata; i suoi rappresentanti hanno dato
            prova della loro insufficienza a sciogliere i problemi più assillanti
            dello spirito umano; mentre Israel è chiamato a derivare la sua
            spirituale sapienza da Colui stesso cui il creato ubbidisce tremebondo.
            Egli è disceso a conversare tra gli uomini, ed alla Chiesa,
            simboleggiata dalla stirpe d’Israele, ha affidato il deposito della
            propria rivelazione.</p>
            <p>La colletta insiste sul carattere cosmopolitico della famiglia
            spirituale d’Israele. Questo carattere era posto in evidenza dal fatto
            che in Roma, quando vennero redatte tutte queste formole, i catecumeni
            che discendevano nella vasca battesimale, erano realmente i
            rappresentanti delle nazioni più svariate del globo.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, che moltiplichi la tua Chiesa chiamando
            continuamente a lei nuovi popoli; fa che quanti tu ora purifichi
            mediante le acque del battesimo, protegga poi sempre colla tua
            protezione. Per il Signore, ecc.».</p>
            <p>La settima lettura descrive la tragica visione d’Ezechiel (XXXVII,
            vers. 1-14). Israel è morto e le sue ossa sono disseminate su di un
            vasto campo. Egli si duole della sua attuale condizione, ma il Signore è
            fedelissimo nell’adempiere alle sue promesse. Per mezzo del Profeta Egli
            quindi infonderà movimento, spirito e vita su quegli scheletri, e ne
            comporrà un esercito sterminato che formerà il nuovo popolo di sua
            predilezione, il popolo di Dio. Questo cambiamento ha un senso affatto
            spirituale. Dio risarcirà le rovine di Sion per mezzo dei Gentili, i
            quali nel Battesimo riceveranno la grazia dello Spirito Santo e
            ricomporranno la progenie spirituale di Abramo. Questa resurrezione
            mistica dei popoli por l’effusione del dono del Paraclito, adombra a sua
            volta il miracolo della finale resurrezione dei morti.</p>
            <p>Nella colletta s’esprime l’accordo d’ambedue i Testamenti, nel
            costituire il mistero della redenzione Pasquale come il punto centrale
            di tutta la presente economia divina per la salvezza del mondo. È per
            questo che la Pasqua è la maggiore di tutte le solennità dell’anno, ed è
            il punto di partenza donde si svolge l’intero ciclo della liturgia
            cristiana.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, che per mezzo dei Libri d’ambedue i
            Testamenti c’insegni come celebrare il Sacramento Pasquale; fa che noi
            penetriamo nei secreti della tua misericordia; onde i doni presenti di
            cui godiamo, ci rafforzino la speranza d’ottenere anche il premio
            futuro. Per il Signore, ecc.».</p>
            <p>Nell’ottava lezione tratta da Isaia (IV, 1-6) e che fa da
            introduzione alla celebre Ode mattutinale derivata dai carmi dello
            stesso Profeta, si tratta del ripudio dell’Antico Patto e della
            promulgazione del Nuovo. Il Signore punirà Israele prevaricatore, tanto
            che, venuti meno gli uomini, sette donne verranno a proporre ad un sol
            uomo di toglierle per moglie, senza obbligarsi per questo al loro
            mantenimento. Distrutto il regno d’Israele, quando cioè le molte nazioni
            cominceranno a disposarsi ad un unico sposo, Cristo Gesù, Iddio
            ristorerà in senso spirituale le rovine dell’antico dominio di Giuda.
            Laverà le macchie dei suoi credenti, e col fuoco dello Spirito Santo le
            purificherà. Con questo si annunzia in termini espressi il Battesimo e
            la Confermazione cristiana.</p>
            <p>Segue il cantico d’Isaia (V, 1, 2, 7) alla vigna del Signore, vigna
            sterile ed ingrata, la quale alle diligenze del vignaiuolo nel
            coltivarla, ha corrisposto col produrre spine e frutto d’amarezza.
            Questa vigna di riprovazione è la casa d’Israel.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, che per bocca dei tuoi santi Profeti
            annunziasti che in ciascuno dei figli della tua Chiesa, sparsi per
            l’intero mondo, tu avresti inserito nei cuori il seme della divina
            grazia, coltivandoli così come altrettanti eletti palmizi; al popolo cui
            tu stesso riferisti il simbolo della vigna e della messe, concedi che,
            estirpato lo squallore dei rovi e delle spine, possa divenire fecondo di
            messe copiosa. Per il Signore, ecc.».</p>
            <p>Nella nona lezione (<em>Esod.</em>, XII, 1-11) si descrivono i riti
            mosaici dell’immolazione dell’agnello e del convito pasquale. L’agnello
            simboleggia Gesù, il quale lava nel suo sangue i peccati del mondo.
            L’agnello viene immolato ed imbandito in un banchetto religioso, a
            significare la nostra incorporazione ed unione col Redentore in grazia
            del Sacramento. L’atteggiamento degli Ebrei mentre mangiavano l’agnello,
            era come di chi stesse per intraprendere un lungo viaggio, perché
            l’Eucaristia è il viatico di questo mortale pellegrinaggio, per
            attraversare la terra e giungere al cielo.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «Onnipotente ed eterno Dio, che ti addimostri
            mirabile nel disporre tutte le opere tue; fa sì che le anime da te
            redente comprendano che l’ordine stabilito nel principio della
            creazione, non è punto più maraviglioso della nostra Pasqua, quale viene
            immolata al termine dei secoli, cioè Gesù Cristo nostro Signore,
            ecc.».</p>
            <p>La decima lettura, dal libro di Giona (III, 1-10), è identica alla
            lezione della messa del lunedì dopo la domenica di Passione. Giona, come
            ebbe a far rilevare Gesù stesso nel Vangelo, è il simbolo del Salvatore
            sepolto nel cuore della terra, ed indi tornato nuovamente alla vita e
            alla luce. Giona predica la penitenza ai Niniviti, e questi, prestando
            fede alla parola del Profeta, intimano un digiuno collettivo, al quale,
            oltre la cittadinanza, debbono partecipare i giumenti ancora. Questa
            forma paradossale, è propria dell’anima semitica, ma essa ci rivela che,
            non soltanto l’individuo, ma anche la società, in quanto tale, deve
            esprimere socialmente la propria devozione a Dio; il che si compie
            egregiamente per mezzo della sacra liturgia.</p>
            <p>Il Cristiano non deve mai dimenticare queste sue relazioni che lo
            uniscono al Cristo ed al suo corpo mistico, che è la Chiesa.
            L’esagerazione dell’individualismo nella pietà, è da Protestanti. Il
            cattolico, pur non trascurando nulla per la propria preparazione
            personale alla grazia di Dio, si santifica nella Chiesa, per la Chiesa e
            colla Chiesa, e questo massimamente per mezzo del culto liturgico.</p>
            <p>Segue la colletta, nella quale si pone in rilievo l’unità mistica
            della Chiesa, in un’identica Fede ed in uno stesso amore, senza barriere
            di nazionalità o divisione di caste. La Chiesa, appunto perché è
            cattolica, non può essere nazionale.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, che unisti tutte le varie nazioni
            nell’unica confessione del tuo Nome; dacci la grazia di volere e di
            potere quanto tu ci comandi; affinché il popolo da te prescelto a
            conseguire l’eternità beata, nutra in cuore un’unica fede, e
            nell’operare s’ispiri ad una identica pietà. Per il Signore, ecc.».</p>
            <p>L’undecima lezione (<em>Deuter.</em>, XXXI, 22-30) contiene quasi il
            testamento di Mosè, nel quale rinnega il popolo Israelitico a cagione
            delle sue infedeltà verso il Signore. Egli fa questa protesta in una
            forma assai solenne, alla presenza degli ottimati, ed impreca contro di
            loro ogni sorta di mali. Ma di qual orribile delitto s’era reso reo il
            popolo giudaico? Tutta la presente scena è simbolica. Mosè dichiara di
            sapere che l’infedeltà accadrà dopo la sua morte, anzi, <em>in extremo
            tempore</em>, cioè nell’età estrema del mondo, quando appunto gli Ebrei
            rinnegarono Gesù Cristo, il Profeta per eccellenza preannunziato dallo
            stesso Mosè, il quale aveva ordinato ad Israele di prestargli ascolto,
            appunto come avevano ascoltato lui.</p>
            <p>Segue il celebre cantico Mosaico del <em>Deuteronomio</em> (XXXII),
            il quale nella liturgia giudaica era appunto destinato alla solennità
            sabbatica. Mosè prende il cielo e la terra a testimonio delle sue
            maledizioni, per non essere solidario d’un popolo che sta per consumare
            un deicidio.</p>
            <blockquote>
            <p><em>Diac.</em> «Pieghiamo le ginocchia, ecc.».</p>
            </blockquote>
            <p><em>Preghiera.</em> – «O Dio, che sollevi gli umili e sostieni i
            buoni; tu che per mezzo delle melodie del sacro Cantico del tuo fedele
            servo Mosè volesti ammaestrare il tuo popolo, in modo che quella seconda
            promulgazione della legge servisse di norma anche a noi; suscita la tua
            potenza su tutti quanti i popoli da te chiamati alla grazia; concedi
            loro la gioia, mitiga il terrore; affinché nella tua misericordia,
            perdonando a tutti i peccati, quanto venne già preannunziato per
            castigo, si converta in occasione di salvezza. Per il Signore».</p>
            <p>Segue la duodecima lezione, colla narrazione dei tre giovani gettati
            nella fornace di Babilonia in pena del rifiuto d’adorare la statua aurea
            di Nabucodonosor (<em>Dan.</em> III, 1-24). La scena era molto
            famigliare agli artisti delle catacombe, i quali la riproducevano sugli
            arcosoli e sui sarcofaghi. Essa simboleggiava l’eroica fortezza dei
            Martiri cristiani.</p>
            <p><em>Preghiera.</em> – « Dio eterno ed onnipotente, unica speranza
            della umanità, che, per i vaticinii dei tuoi Profeti, annunziasti i
            misteri che si compiono ai giorni nostri; nella tua pietà rafforza la
            devozione del tuo popolo; giacché qualsiasi incremento della virtù dei
            tuoi Fedeli non può derivare che dalla tua ispirazione. Per il Signore,
            ecc.».</p>
            <p>Discendendo al battistero, – è la parola consacrata dalla tradizione
            romana rappresentata dal Messale, giacché il battistero papale della via
            Salaria, e forse anche quello Vaticano, si trovavano a un livello
            abbastanza basso – si canta il seguente salmo 41, 2-4:</p>
            <blockquote>
            <p>«Come il cervo anela alla fonte d’acqua, cosi l’anima mia è sitibonda
            di te, o Signore».<br />
            ℣. «L’anima mia è assetata del Dio vivente; quando anderò e comparirò
            innanzi a Dio?».<br />
            ℣. «Le lagrime furono di giorno e di notte il mio cibo, mentre mi si
            ripeteva continuamente: dov’è il tuo Dio?».</p>
            </blockquote>
            <p>Il simbolismo dell’acqua che figura la grazia interiore, è molto
            comune nell’antichità. Come l’acqua lava, rinfresca, dà vita alla terra,
            così la grazia dello Spirito Santo produce spiritualmente tutti questi
            effetti nell’anima.</p>
            <p>Dopo il salmo, giusta un costume dell’antichità, il sacerdote canta
            una colletta in cui si spiega il significato spirituale del salmo
            stesso. Negli antichi salteri se ne trovano assai spesso di queste
            orazioni salmodiali, ma nel Messale non ne avanza che questa sopra il
            salmo 41.</p>
            <blockquote>
            <p><em>Sac.</em> «Il Signore sia con voi».<br />
            ℟. «E col tuo spirito».</p>
            </blockquote>
            <p><em>Preghiera.</em> – «Dio eterno ed onnipotente, riguarda propizio
            la devozione del popolo che attende la sua rinascita, al pari d’un cervo
            che anela al fonte d’acqua; e gli concedi, che la medesima sete della
            santa Fede, in grazia del Sacramento del battesimo santifichi le anime e
            i corpi. Per il Signore, ecc.».</p>
            <p>Qui termina il rito vigiliare. Frattanto di fuori spunta l’alba,
            l’ora della resurrezione del Cristo, onde oramai è tempo d’amministrare
            ai catecumeni il santo Battesimo.</p>
            <h4 id="iii.-benedizione-del-fonte-battesimale.">III. — Benedizione del
            fonte battesimale.</h4>
            <p>Dopo una colletta d’introduzione, segue l’anafora consacratoria delle
            sacre onde battesimali:</p>
            <blockquote>
            <p><em>Sac.</em> «Il Signore sia con voi».<br />
            ℟. «E col tuo spirito».</p>
            </blockquote>
            <p><em>Preghiera.</em> – «Dio Onnipotente ed eterno, ci assisti durante
            la celebrazione dei maravigliosi misteri della tua misericordia, sii
            propizio al nostro rito Sacramentale; diffondi lo Spirito d’adozione a
            ricomporre il popolo nuovo cui rigenera alla grazia tua il fonte
            battesimale; onde quanto stiamo per compiere noi meschini, ottenga lo
            effetto per l’efficacia della tua potenza. Per il Signore, ecc.».</p>
            <blockquote>
            <p><em>Sac.</em> «Il Signore sia con voi».<br />
            ℟. «E col tuo spirito».<br />
            <em>Sac.</em> «In alto i cuori».<br />
            ℟. «Sono rivolti al Signore».<br />
            <em>Sac.</em> «Eleviamo pertanto al Signore Dio nostro l’inno
            Eucaristico».<br />
            ℟. «Sta bene, è giusto».</p>
            </blockquote>
            <p><em>Sac.</em> «È davvero conveniente e giusto, doveroso e utile, che
            noi incessantemente rendiamo grazie a te, Signore Santo, Padre
            onnipotente, Dio Eterno, il quale con potenza invisibile produci nei
            tuoi sacramenti effetti mirabili. Sebbene noi ci sentiamo affatto
            indegni di celebrare si eccelsi misteri, tuttavia tu non lasci venir
            meno i doni della tua grazia, e presti orecchio anche alle nostre preci.
            O Dio, il cui Spirito nei primordi dell’universo aleggiava sulle acque,
            onde fin d’allora le acque ricevessero una virtù santificatrice; o Dio,
            che, espiando colle acque i delitti del mondo traviato, facesti del
            diluvio come un simbolo della nuova rigenerazione (spirituale), in modo
            che l’identico elemento dell’acqua simboleggiasse tanto il termine del
            vizio, che il principio della virtù. Riguarda in volto alla tua Chiesa,
            o Signore, e in lei ti moltiplica la prole, tu che per mezzo della
            grazia, a modo d’una impetuosa fiumana, rallegri la città tua; tu che a
            rinnovare i popoli in tutto l’universo, fai scaturire la fonte
            battesimale, onde la Chiesa per l’efficacia del tuo comando consegua la
            grazia del tuo Unigenito, per mezzo dello Spirito Santo».</p>
            <p>Il sacerdote divide l’acqua in forma di Croce, quasi a fecondarla col
            contatto delle sue mani consacrate, come appunto altra volta lo Spirito
            di Dio si posava sulle acque caotiche.</p>
            <p>«Questo medesimo Spirito, per mezzo della misteriosa potenza della
            tua divinità, quest’acqua, preparata a rigenerare l’umanità, renda
            feconda, onde concepisca una virtù santificatrice, affinché dal seno
            immacolato della fonte divina venga fuori una progenie celeste,
            rigenerata a nuova vita; e quanti ora distingue il sesso del corpo,
            l’età o il tempo, tutti la grazia, a guisa di madre comune, rigeneri
            alla medesima infanzia. Per tuo comando, o Signore, fugga lungi da qui
            ogni spirito immondo, ne sia lontana ogni frode o malvagità diabolica;
            nessuno spirito ostile infesti questo luogo, non vi voli attorno per
            tramare insidie, non vi si insinui di nascosto, non vi si celi per
            contaminarlo».</p>
            <p>Il sacerdote impone nuovamente la sua mano sulle onde, quasi ad
            esorcizzarle.</p>
            <p>«Questo sacro ed innocuo elemento sfugga ad ogni insulto
            dell’avversario, e dopo il suo allontanamento rimanga immune da
            qualsiasi contagio vizioso; sia una fonte vitale, acqua rigeneratrice,
            onda purificatrice; affinché quanti dovranno bagnarsi in questo
            salutifero lavacro, per l’intima azione dello Spirito Santo ottengano la
            grazia di una intera purificazione».</p>
            <p>Il sacerdote traccia tre segni di Croce sull’acqua.</p>
            <p>«Io perciò ti benedico, o acqua, creatura (di Dio,) pel Dio + vivo,
            pel Dio + vero, pel Dio + santo; pel Dio che da principio colla sua
            parola ti separò dalla terra arida, il di cui Spirito aleggiò su di
            te».</p>
            <p>Il sacerdote divide l’acqua in forma di Croce, a ricordare il fiume
            che dall’Eden si divideva poscia in quattro tronchi.</p>
            <p>«Quegli che nel Paradiso ti fece zampillare dal fonte, e volle che ti
            dividessi in quattro fiumi ad irrigare tutta la terra; Quegli che,
            essendo tu amara nel deserto, ti rese soave e potabile, e in grazia di
            un popolo sitibondo, ti fece scaturire dalla rupe. Ti benedico inoltre
            nel nome di Gesù Cristo, suo unigenito Figliuolo e Signore nostro, il
            quale, con stupendo prodigio della sua potenza, in Cana di Galilea ti
            tramutò in vino. Egli sopra di te camminò a piedi asciutti, e per
            ministero di Giovanni fu battezzato in te nel Giordano. Egli ti produsse
            dal suo costato insieme al sangue, e comandò ai suoi discepoli che
            battezzassero in te i fedeli, dicendo loro: Andate ed ammaestrate tutti
            i popoli, battezzandoli nel nome del Padre, del Figlio e dello Spirito
            Santo. Tu benigno ci assisti in questo momento in cui adempiamo al tuo
            comando, tu benigno c’ispira».</p>
            <p>Il sacerdote alita tre volte in forma di Croce sulle acque, come
            altra volta lo Spirito Santo alitava sulle acque primordiali.</p>
            <p>«Col tuo soffio benedici quest’innocue acque, onde, oltre l’effetto
            naturale di poter purificare i corpi che vi si lavano, abbiano altresì
            la virtù di purificare gli spiriti».</p>
            <p>Il sacerdote immerge tre volte il cereo pasquale nell’acqua, giusta
            un rito che apparisce in Roma verso il secolo VIII.</p>
            <p>«La virtù dello Spirito Santo riempia questo fonte, e conferisca
            all’acqua l’efficacia di rigenerare (le anime). Qui si cancellino tutte
            le macchie di peccato; qui la natura, creata a tua immagine, e quindi
            reintegrata a gloria del suo Creatore, si spogli del pristino squallore,
            affinché quanti entrano in questo fonte di sacramentale rigenerazione,
            rinascano ad una nuova e veramente innocente infanzia. Per il Signore
            nostro, ecc.».</p>
            <p>Con l’acqua benedetta del fonte battesimale i sacerdoti aspergono il
            popolo e le abitazioni dei fedeli. Frattanto nel fonte s’infonde l’olio
            dei catecumeni, rito che non è punto antico né originario nella liturgia
            romana, e che si venne introducendo a poco a poco quando, venuti meno i
            catecumeni adulti, andò alquanto confuso anche il significato speciale
            dell’olio a loro intitolato.</p>
            <p>«Per la virtù dell’olio di salute questo fonte sia santificato e reso
            fecondo, in grazia di coloro che da qui rinascono a vita eterna».<br />
            ℟. «Amen».</p>
            <p>S’infonde nell’acqua battesimale il sacro Crisma, a esprimere la
            grazia dello Spirito Santo che feconda quelle onde.</p>
            <p>«Il crisma del Signor nostro Gesù Cristo e la grazia dello Spirito
            Santo si diffondano (in queste acque) nel nome della Santa
            Trinità».<br />
            ℟. «Amen».</p>
            <p>La terza volta s’infondono il crisma e l’olio dei catecumeni
            insieme.</p>
            <p>«Il crisma di santificazione, l’olio d’unzione e l’acqua battesimale
            vengano mescolati insieme, nel nome del Padre del Figlio e dello Spirito
            Santo».<br />
            ℟. «Amen».</p>
            <p>Segue il battesimo, giusta il consueto rito.</p>
            <p>Da principio, a cagione probabilmente che il battesimo ordinariamente
            era conferito ad adulti, seguivano, subito dopo questo sacramento di
            rigenerazione spirituale, la confermazione – lo stesso nome indicava la
            stretta relazione che la riferiva al battesimo – e la prima Comunione;
            in seguito tuttavia, man mano che la società divenne cristiana e che le
            file dei battezzandi si composero quasi esclusivamente dei neonati,
            anche i sacramenti della virilità cristiana vennero differiti ad età più
            matura.</p>
            <p>Negli Ordini Romani del secolo VIII, è prescritto che il Papa,
            battezzati di sua mano alcuni catecumeni, affidi quest’incombenza al
            clero, ed egli si ritiri nell’attiguo oratorio di Santa Croce per
            <em>consegnare</em> col sacro crisma i neofiti, man mano che risalivano
            dal fonte. È noto che, giusta l’antico uso romano, bisogna distinguere
            una doppia unzione col crisma: la prima (<em>chrismatio</em>) era
            compiuta da un presbitero sul capo del neofito appena uscito dal fonte
            battesimale; la seconda invece (<em>consignatio chrismatis</em>), era
            compiuta dal Papa stesso sulla fronte del neofito, ed era propriamente
            il sacramento della Confermazione.</p>
            <p>Durante tutta questa lunga cerimonia, la gran massa del popolo, senza
            riversarsi tutta nel battistero, dove non vi sarebbe stato posto, né
            sarebbe stato conveniente, – dato che il battesimo era amministrato per
            immersione, e che per mezzo di veli e di tende si adoperava un sommo
            riserbo, perché il pudore cristiano non avesse a rimanere offeso –
            rimaneva in chiesa col clero inferiore e colla scuola dei cantori. A
            impiegare santamente quel tempo, si cantavano tre volte le litanie, in
            modo però che dapprima ogni invocazione venisse ripetuta sette volte,
            quindi cinque e da ultimo tre. E questa la ragione perché ancor oggi, al
            ritorno della processione dal battistero, si cantano le litanie,
            ripetendo però due volte ciascuna invocazione.</p>
            <p>Il testo di queste litanie descritto nel Messale, è alquanto più
            breve di quello delle Rogazioni. La ragione – oltre la grande libertà
            liturgica che, in fatto di litanie, regnò nella Chiesa sino al secolo
            XIII – si è, che le litanie delle Rogazioni sono un vero canto popolare
            processionale a ritornelli, e che perciò può essere allungato in
            proporzione del tragitto da percorrersi, mentre invece queste litanie
            del sabato santo, che ancor oggi i sacri ministri recitano prostrati a
            terra innanzi all’altare, sono una vera e propria <em>supplicatio
            litanica</em>, e quindi ordinariamente non troppo prolissa.</p>
            <h4 id="iv.-il-sacrificio-nella-notte-pasquale.">IV. — Il Sacrificio
            nella notte Pasquale.</h4>
            <p>Il sabato santo ci conserva ancora abbastanza inalterato il tipo
            primitivo della messa mattutina, che nei primi tre secoli poneva termine
            alla vigilia domenicale. Anzi, si può dire che l’ufficio vigiliare della
            domenica fra l’anno abbia avuto appunto origine dalla solenne vigilia
            pasquale, l’unica di carattere veramente generale ed obbligatorio per
            tutti i fedeli indistintamente, ai tempi di Tertulliano.</p>
            <p>La messa non ha introito, al pari di tutte le altre messe vigiliari,
            almeno originariamente; giacché l’introito a Roma è d’introduzione assai
            posteriore, verso i tempi di Celestino I, quando cioè la messa
            ordinariamente non fu più preceduta dall’ufficio della Vigilia. Perciò
            quest’oggi, dopo la prece litanica, il sacerdote canta subito la
            colletta, che è come la conclusione naturale di tutto il precedente rito
            vigiliare. Ciò che segue, non ha più un carattere catechetico, ma
            formalmente eucaristico. Tuttavia, poiché almeno sin dal VI secolo
            vennero dimenticate le relazioni dirigine che corrono tra le dodici
            lezioni vigiliari e i due piccoli brani epistolari ed evangelici, –
            giacché quest’ultimi rappresentano l’estrema forma delle preci vigiliari
            che in antico precedevano la messa – così in epoca posteriore, ma ad
            ogni modo prima del VII secolo, vennero aggiunte alla colletta le due
            consuete lezioni dell’Apostolo e del Vangelo.</p>
            <p>Dopo l’inno mattutinale <em>Gloria in excelsis</em>, il quale in Roma
            aveva uno spiccato significato pasquale, si canta la colletta, che nel
            suo primitivo significato dovrebbe servire come di conclusione alla
            prece litanica.</p>
            <p>In Roma, tutta la liturgia pasquale è di carattere prevalentemente
            battesimale. Sono i neofiti che, in grazia del sacro Lavacro, vengono
            ammessi a risorgere da morte insieme col Cristo. A ben comprendere
            quindi lo spirito della liturgia in questa settimana, giova di tener
            sempre presente il nesso che intercede tra la Pasqua del Cristo
            risorgente dal sepolcro, e la Pasqua della Chiesa che emerge dal fonte
            battesimale, risorta spiritualmente a nuova vita.</p>
            <p><em>Preghiera.</em> – «O Dio, che questa santissima notte fai
            risplendere coi fulgori della resurrezione del Signore nostro; conserva
            nella recente prole di tua famiglia quello Spirito di adozione che tu
            loro hai conferito; onde, rinnovati nel corpo e nello spirito, possano
            renderti con tutta purezza il loro servizio».</p>
            <p>La lezione vien tolta dalla lettera di san Paolo ai Colossesi (III,
            vers. 1-4). La vita cristiana è morte insieme ed è vita in Gesù Cristo.
            È morte alla natura corrotta, è resurrezione alla grazia; di guisa che
            il fedele, risorto insieme col Cristo, deve nutrire gusti e desideri
            celesti.</p>
            <p>Per lunghi secoli l’alleluia fu talmente proprio della solennità
            pasquale, che a Roma, ai tempi di Sozomeno, era divenuto un argomento di
            maledizione quello d’imprecare ad uno che non giungesse più ad ascoltare
            il canto alleluiatico della futura festa di Pasqua. Sant’Agostino
            attesta, che al tempo suo si ripeteva l’alleluia durante tutta la
            cinquantina pasquale, sino a Pentecoste. A Roma fu probabilmente san
            Gregorio Magno, quegli che estese questo canto a tutte le domeniche
            fuori di quaresima. È possibile tuttavia, che nel IV secolo anche a Roma
            l’alleluia seguisse il canto del Vangelo, come appunto presso i Greci, e
            che san Gregorio l’abbia anticipato dopo l’Epistola, in grazia appunto
            delle sue omilie evangeliche. Comunque sia, è certo però che l’alleluia
            cui oggi il sacerdote intona così solennemente, meglio che dopo
            l’Epistola, avrebbe il suo posto logico e naturale dopo il racconto
            evangelico della resurrezione del Salvatore. E forse questo doveva
            essere il suo luogo primitivo e speciale nella solenne vigilia
            pasquale.</p>
            <blockquote>
            <p>«<em>Alleluia</em>, Lodate Iahvè» (tre volte). «Celebrate Iahvè che è
            benigno, ché eterna è la sua misericordia».</p>
            </blockquote>
            <p>Segue il salmo alleluiatico 116, che in Roma si canta sempre in tutte
            le <em>pannuchis</em> domenicali.</p>
            <blockquote>
            <p>«Lodate Iahvè tutti quanti, o Gentili, lodatelo insieme voi, o
            nazioni tutte.<br />
            ℣. «Ché prevale la sua bontà su di noi, e la verità di Iahvè sta in
            eterno».</p>
            </blockquote>
            <p>Al Vangelo non si portano i lumi, al qual rito i liturgisti medievali
            hanno attribuito un significato simbolico. Checché ne sia della sua
            origine, il cereo pasquale eretto a fianco dell’ambone, scusava questa
            notte il bisogno d’altri candelabri.</p>
            <p>La pericope evangelica è tratta da Matteo (XXVIII, 1-7).
            Sull’imbiancare dell’aurora della domenica successiva al sabato
            pasquale, le pie discepole del Salvatore se ne vanno al suo sepolcro per
            compiere con maggior diligenza l’imbalsamazione del cadavere di Gesù, la
            quale nel pomeriggio della Parasceve era stata dovuta affrettare, a
            cagione dell’imminente inizio del riposo sabbatico.</p>
            <p>Esse trovarono ribaltato il masso che chiudeva l’apertura della
            grotta sepolcrale, ed entrate dentro, appresero da un angelo l’annunzio
            che il Crocifisso era risorto. Non sono già gli Apostoli, ma delle
            semplici donne quelle che, senza tener conto né dell’ira del sinedrio,
            né dei soldati che piantonavano la tomba, né del masso che chiudeva la
            bocca della caverna, rese solo audaci dalla fede e dall’amore,
            concepiscono l’ardito disegno di compiere più regolarmente
            l’imbalsamazione di Gesù. Spesso Gesù, per confondere i nostri umani
            criteri, si serve degli strumenti i più disadatti, e fa ritrovare nelle
            anime semplici in mezzo al popolo delle virtù che difficilmente si
            ricercherebbero tra coloro che occupano posti più elevati nella
            gerarchia.</p>
            <p>Così gli Apostoli ricevettero il primo annunzio della resurrezione
            del Signore dalle donne; ed era giusto, del resto, tale preferenza
            accordata all’affetto della donna. Essa che era stata la prima a
            piangere, doveva pur essere la prima a godere; essa che aveva recato ad
            Adamo l’annunzio di morte, doveva pur essere alla Chiesa il primo araldo
            della resurrezione.</p>
            <p>Non si canta l’offertorio, perché la messa della vigilia pasquale è
            assai più antica dell’introduzione di questo canto a Roma; ma si
            preparano sul corporale l’ostia e il calice, coi riti e le turificazioni
            consuete sulle oblate.</p>
            <p>Nella colletta di preparazione all’anafora consacratoria, si supplica
            il Signore ad accogliere propizio le preci del suo popolo insieme
            coll’offerta delle ostie, in modo che, iniziato al Sacramento pasquale
            in grazia del Battesimo e della Comunione, questa riesca veramente un
            farmaco per l’eternità.</p>
            <p>Nel testo dell’anafora, prima dei dittici coi nomi degli Apostoli e
            dei vescovi Romani, si inserisce la seguente menzione: «…celebrando noi
            la sacratissima notte della resurrezione di nostro Signor Gesù Cristo
            secondo la sua umanità, e venerando anzi tutto la memoria della gloriosa
            e sempre Vergine Maria, Madre del medesimo Gesù Cristo, nostro Dio e
            Signore; venerando inoltre, ecc.».</p>
            <p>Il Sacrificio Eucaristico che oggi viene quasi a compire il rito
            dell’iniziazione cristiana, è offerto in modo speciale pei neofiti.
            Perciò nella preghiera che papa Innocenzo I avrebbe chiamato
            <em>Commendatio oblationum</em>, nel senso già spiegato nel Volume III,
            p. 44, oggi si commemorano i nuovi battezzati.</p>
            <p>Tenendo aperte le mani sull’oblazione, il sacerdote dice: «Ti
            preghiamo pertanto, o Signore, che tu accolga propizio questa offerta
            del nostro collegio sacerdotale, nonché di tutta la tua famiglia, che ti
            presentiamo anche a nome di coloro che tu ti sei degnato di rigenerare
            per mezzo dell’acqua e dello Spirito Santo, accordando loro la
            remissione dei peccati; affinché, ecc.».</p>
            <p>Non si recitano né l’Agnus Dei, né il salmo della Comunione, giacché
            sono d’origine posteriore. L’assenza del versetto: <em>dona nobis
            pacem</em>, nel tardo medio evo deve aver contribuito a far sopprimere
            prima della Comunione il bacio di pace che, giusta il rito romano, si
            premetteva sempre alla sacra Mensa.</p>
            <p>Più tardi, quando tutta questa messa vigiliare fu anticipata nel
            pomeriggio del sabato santo, le vennero stranamente congiunti i vesperi,
            cosicché, dopo d’aver celebrato per parecchie ore di seguito la notte
            della Resurrezione del Signore, l’attuale rito ci riporta tutto ad un
            tratto addietro di almeno dodici ore. Il fatto è divenuto ancor più
            caratteristico, dopo che, a forza di prevenire la vigilia pasquale, si è
            giunto al punto di anticiparla sin dalla mattina del giorno precedente.
            Tutte queste successive stratificazioni qui si rilevano per semplice
            studio, senza che nulla importi la menoma censura dell’odierno rito
            ecclesiastico: nessun figlio della Chiesa, infatti, potrebbe osare di
            ridire qualche cosa circa la prudente condiscendenza di questa pia
            madre.</p>
            <p>Dopo la Comunione, si canta in luogo del vespero:</p>
            <blockquote>
            <p><em>Ant.</em> «Lodate Iahvè, lodate Iahvè, lodate Iahvè».<br />
            <em>Salm.</em> «Lodate Iahvé voi tutti, o Gentili, ecc.».<br />
            <em>Ant.</em> «Lodate, ecc.».</p>
            </blockquote>
            <p>Omessi il capitolo, l’inno e il verso, il sacerdote intona subito la
            seguente Antifona:</p>
            <p>«Nella notte del sabato, * in sull’albeggiare del giorno seguente,
            Maria di Magdala e l’altra Maria andarono a vedere il sepolcro. Lodate
            Iahvè».</p>
            <p>Segue il cantico evangelico: <em>Magnificat</em>, durante il quale si
            compie, come al solito, l’incensazione dell’altare e del coro. Indi si
            ripete il canto dell’antifona; da ultimo, a modo di colletta vespertina,
            il sacerdote recita l’antica preghiera eucaristica:</p>
            <p>«Infondi in noi, o Signore, lo Spirito del tuo amore, onde, ristorati
            col Sacramento pasquale, la tua pietà ci renda altresì vicendevolmente
            concordi. Per il Signore, ecc.».</p>
            <p>Lo Spirito di dilezione è uno dei frutti della santa Comunione.
            Questo ci spinge ad unirci intimamente tanto col Cristo personale, che
            col Cristo mistico che è la Chiesa, in modo da soffocare in noi tutti i
            germi di disordinato egoismo, che ci portano a ricercare <em>quae sua
            sunt</em>, per non vivere più che dello spirito della Chiesa.</p>
            <blockquote>
            <p><em>Sac.</em> «Il Signore sia con voi».<br />
            ℟. «E col tuo spirito».</p>
            </blockquote>
            <p>Il diacono licenzia l’adunanza:</p>
            <p>«Andate, vi si licenzia. Lodate Iahvè, lodate Iahvè».<br />
            ℟. «Siano grazie a Dio. Lodate, ecc.».</p>
            <p>La Vigilia Pasquale è il simbolo dell’attesa del Giudice divino.
            Questi ci ha avvertito che verrà quale un ladro di notte; e siccome è in
            giuoco l’affare più importante che possiamo avere al mondo, quello della
            salvezza dell’anima, così niuna precauzione è mai troppa, quando si
            tratta di ben disporci a quel tremendo istante dal quale dipende la
            nostra eternità.</p>
            <p>Gli antichi durante la veglia pasquale si attendevano il compimento
            della desiderata parusia del Redentore. Noi non sappiamo nulla quando
            questa dovrà accadere; solo sappiamo che essa sarà quando meno ci si
            penserà. Ma non è solo la parusia che è improvvisa, e per cui bisogna
            essere sempre in attesa. Durante la giornata cristiana, Gesù viene a noi
            tante volte improvvisamente colle sue grazie. Guai a lasciarsele
            sfuggire! Esse non tornano più indietro, per mancanza di corrispondenza.
            Una buona occasione che Dio ci offre e che noi ci lasciamo sfuggire,
            sarà come un prezioso tesoro galleggiante presso la nostra navicella. Se
            noi non lo afferriamo subito, la corrente lo trasporterà lontano, e non
            lo ritroveremo che nell’oceano dell’eternità.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>Le lettere alfabetiche elencano ordinatamente questi
            varii pezzi di ricambio.<a href="#fnref1" class="footnote-back"
            role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 45-72.</p>
    </footer>
</body>
</html>
