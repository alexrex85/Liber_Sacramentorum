<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="vigilia-dellascensione">VIGILIA DELL’ASCENSIONE</h3>
            <p>La messa della vigilia dell’Ascensione indicata in alcune liste
            romane della metà del VII secolo, sebbene non sia primitiva, giacché non
            s’accorda coll’antico carattere della liturgia papale, che considerava
            come festiva tutta la cinquantina da Pasqua a Pentecoste, però è
            anteriore alla stessa introduzione della processione delle Rogazioni a
            Roma sotto Leone III.</p>
            <p>L’origine post-gregoriana di questa messa si tradisce coll’assenza di
            canti e di preghiere proprie; tranne le due letture, tutto il resto si
            toglie ad imprestito dalla messa della domenica precedente.</p>
            <hr />
            <p>Nella seguente lezione (Eph. IV, 7-13) l’Apostolo c’insegna che vari
            sono i doni di Dio alle anime; questa varietà ha per iscopo la
            perfezione ed integrità stessa del corpo mistico di Gesù Cristo, che
            esige un’infinita varietà di organi e di funzioni vitali. La qual cosa
            ci deve rendere, non solo generosi verso le indoli e i geni diversi dal
            nostro, ma ci obbliga altresì a rispettare in ciascuno la grazia e
            l’ufficio particolare che gli ha attribuito il Cristo, senza pretendere
            di voler ridurre tutti ai nostri gusti e capricci.</p>
            <p>«Fratelli, a ciascuno di noi è stata concessa la grazia nella misura
            in cui il Cristo ce l’ha donata. Perciò è detto: Salendo in alto Egli
            condusse seco schiava la schiavitù, e distribuì fra gli uomini i suoi
            doni. Che poi Egli ascenda, che altro è se non che Egli prima è disceso
            nelle viscere della terra? Colui appunto che è disceso, quegli è che
            sali più alto dei cieli, onde recare ogni cosa al suo ultimo compimento.
            Egli appunto ha destinato alcuni ad Apostoli, altri a profeti, altri a
            predicatori del Vangelo, altri a pastori, a dottori, onde portare i
            Santi all’ultima perfezione mediante le fatiche del ministero
            spirituale, affinché tutti insieme in un’unica fede e cognizione del
            Figlio di Dio, veniamo a formare un sol uomo perfetto nell’età matura
            giusta la misura del Cristo».</p>
            <p>Come lezione evangelica (Giov. XVII, 1-11) segue l’estrema preghiera
            di Gesù all’ultima cena. Quaggiù la mente umana tenta invano sollevarsi
            tanto alto, alle vette sublimi della visione beatifica, dalle quali
            tuttavia il Redentore ci rivolge un invito amoroso. Conoscere Dio ed il
            suo Cristo, ecco l’ultima felicità. Ma per conoscerlo nel fulgori della
            gloria è necessario prima di conoscerlo attraverso i veli della fede: in
            modo che, come il lume della gloria è la vita stessa dei beati in cielo,
            così quello della fede sia la vita dell’anima credente durante questo
            mortale pellegrinaggio.</p>
            <p>Gesù prega per me! Quale speranza non deve mai ispirarci un tal
            pensiero? Gesù prega affinché io non mi separi mai da lui, che non abbia
            mai nulla di comune collo spirito del mondo. Che orrore non debbo dunque
            concepire per questo mondo maledetto, che il misericordioso Redentore ha
            escluso positivamente dall’oggetto della sua preghiera!</p>
            <hr />
        </section>
    </main>

    <footer>
            <p>Alfredo Ildefonso Schuster, *Liber Sacramentorum*, vol. IV, Torino –
            Roma, Casa Editrice Marietti, 1930, pp. 137-138.</p>
    </footer>
</body>
</html>
