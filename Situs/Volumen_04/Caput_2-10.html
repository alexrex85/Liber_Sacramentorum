<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-ii-dopo-pasqua">DOMENICA II DOPO PASQUA</h3>
            <p><strong>Stazione a San Pietro.</strong></p>
            <p>Al tempo di san Gregorio Magno, l’odierna stazione si raccoglieva a
            San Pietro presso la tomba del <em>Pastor ovium</em>, giacché è là che
            il santo Dottore pronunciò la sua splendida omilia sul Vangelo del buon
            Pastore. L’affermazione era energica e bella: Gesù il «principe dei
            Pastori e il vescovo delle nostre anime», come appunto oggi lo chiama
            san Pietro (I, II, 25), prima d’affidargli la cura della Chiesa
            universale, aveva voluto che l’Apostolo lo assicurasse che egli lo amava
            d’un amore intenso, tale cioè da non sostenere il confronto con quello
            degli altri suoi colleghi nell’apostolato. Sulla fede indefettibile e
            sull’amore di Pietro, Gesù pertanto fondò il primato pontificio; e
            Pietro ad imitazione del Salvatore, non dubitò di dare la vita pel
            gregge a lui affidato, suggellando col sangue il suo ufficio pastorale.
            Perciò, fin dalla più remota antichità la Chiesa Romana additava la
            tomba di san Pietro come un trofeo di vittoria. Là, infatti, a pochi
            passi dalla Confessione apostolica, il primo Pontefice aveva proclamato
            innanzi al «divo» Nerone e alla sua corte la divinità del Cristo: <em>Tu
            es Christus filius Dei vivi</em><a href="#fn1" class="footnote-ref"
            id="fnref1" role="doc-noteref"><sup>1</sup></a>; indi, come
            conquistatore glorioso, aveva allargato le braccia sulla croce, quasi in
            atto di accogliere Roma e il mondo sotto la sua protezione.</p>
            <p>La devozione a Gesù Redentore in figura di buon Pastore penetrò assai
            per tempo nel cuore dei primi fedeli. Abercio nella sua stele funeraria
            parla del buon Pastore, che con occhi sempre vigili riguarda il suo
            gregge. Alla fine dell’evo apostolico, Erma intitola appunto al Pastore
            il suo scritto apocalittico sulla questione della penitenza, che allora
            veniva tanto discussa. A Roma, la Chiesa sul Viminale presso la quale i
            Pontefici fissano la loro temporanea residenza, s’intitola al buon
            Pastore, la cui immagine, a dire di Tertulliano, adorna i calici e le
            coppe eucaristiche. La rappresentazione del Pastor buono è così
            famigliare ai pittori e scultori delle catacombe, che la troviamo
            riprodotta a profusione sugli arcosoli e sui sarcofagi. Anzi, in un
            tempo in cui lo spiritualismo dell’antica arte religiosa cristiana aveva
            ancor in orrore le statue, è fatta eccezione per quelle del buon
            Pastore, di cui troviamo parecchi importanti esemplari.</p>
            <p>Oggi la Chiesa Greca commemora graziosamente le pie donne, che
            andarono al sepolcro di Gesù per imbalsamarne il corpo. Nulla indica che
            quest’uso sia penetrato nella liturgia romana. Ad ogni modo il pensiero
            è pieno di soave gentilezza, così che non sappiamo trattenerci dal
            riferire questo grazioso stico greco in onore delle sante
            <em>Mirofore</em>:</p>
            <blockquote>
            <p>Χριστῷ φέρουσιν αἱ μαθήτριαι μύρα<br />
            Ἐγώ δὲ ταύταις ὕμνον, ὡς μύρον, φέρω.</p>
            </blockquote>
            <blockquote>
            <p>Christo deferunt aromata discipulae,<br />
            Quibus, pro unguento, carmina fero.</p>
            </blockquote>
            <hr />
            <p>L’introito deriva dal salmo 32. La resurrezione di Gesù è venuta a
            diffondere sulla terra le sue misericordie, cioè i santi Sacramenti, i
            carismi e le grazie che alimentano nella Chiesa questa vita di santità e
            di mistica resurrezione. È la potenza della divina parola quella che ha
            operato tante maraviglie. La natura sola non potrebbe affatto spiegare
            un fatto sì meraviglioso, qual è la conversione in sì poco tempo del
            mondo pagano al Cristianesimo e la costituzione divina della famiglia
            cattolica. Qui interviene evidentemente il dito di Dio, ed a lui solo ne
            va attribuita pure la gloria.</p>
            <p>Nella colletta si ricorda che le umiliazioni del Cristo sono state
            quasi la scala, il mezzo di cui Dio s’è servito per discendere sino al
            mondo prostrato nella polvere e nel loto del peccato, per risollevarci
            alla nostra prima dignità di figliuoli di Dio. Fortunatamente, questo
            triste stato di cose ormai è cessato, ed al lutto è succeduta la letizia
            pasquale. Si domanda quindi al Signore che dia ai fedeli continuo motivo
            di rallegrarsi non già dei vani gaudii mondani, ma di quest’intima gioia
            che lo Spirito Santo alimenta precisamente nel cuore dei Santi.
            L’effetto di questa letizia tutta spirituale è che essa ci sospinga più
            facilmente a desiderare, e perciò a conseguire il gaudio celeste.</p>
            <p>Nella lezione (I Petr. II, 21-25) è Pietro in casa sua, cioè nella
            basilica Vaticana, che prende la parola. Egli vuol spiegare ai fedeli la
            ragione di questa festa pasquale in onore del buon Pastore, il quale dà
            la vita per il gregge; e descrive perciò le circostanze più affettuose e
            tenere di questo volontario sacrificio del Cristo, la sua pazienza nelle
            contumelie, le sue lividure, la carità sua nello spremere dalle piaghe
            il balsamo salutare, che deve curare i peccati nostri. Da ultimo termina
            l’Apostolo col proporci Gesù Cristo come tipo di pastore e vescovo delle
            nostre anime.</p>
            <p>Il verso alleluiatico è tolto da Luca (XXIV, 35) là dove narra che
            gli Apostoli riconobbero Gesù alla frazione del pane Eucaristico.
            Durante la vita presente noi procediamo per via di parabole e di veli
            misteriosi. Al momento però di porre il piede sulle soglie dell’eternità
            beata, Dio scinde il velo del Sacramento, e allora ci si disvela non più
            sotto simboli e segni esteriori, ma a faccia a faccia negli splendori
            della sua luce, di cui dice il Salmista: <em>Et in lumine tuo videbimus
            lumen</em> (Salmo XXXV, 10).</p>
            <p>Il verso alleluiatico che precede il Vangelo (Giov. X, 14), anticipa
            la presentazione di Gesù, che oggi ci si rivela come pastore tenero e
            buono. Tra lui ed il gregge c’è intima corrispondenza d’affetto. Egli
            conosce le sue pecore, cioè le ama, e tutto dispone a loro vantaggio;
            queste reciprocamente lo conoscono, cioè ne ascoltano interiormente la
            voce, ne hanno l’intima esperienza, e secondano le mozioni interiori
            della sua grazia, mentre è scritto: <em>Qui Spiritu Dei aguntur, hi sunt
            filii Dei</em> (Ep. ai Rom., VIII, 14).</p>
            <p>Oggi la lezione evangelica viene a turbare il ciclo delle letture
            pasquali del Vangelo, che sono desunte esclusivamente dall’ultimo
            sermone giovanneo di Gesù a mensa. Ricorre tuttavia oggi una solennità
            troppo caratteristica ed eccezionale, perché questo strappo all’antica
            regola romana non sembri più che giustificato. Del resto, la tradizione
            liturgica del Vangelo del buon Pastore nella II domenica dopo Pasqua è
            assai antica. Gesù dunque ci si presenta oggi siccome il buon Pastore, e
            descrive quali saranno d’ora innanzi le sue relazioni col proprio
            gregge. Pecore e Pastore, essi anzitutto s’intenderanno reciprocamente,
            e tutta la santità delle anime avrà quindi per base questa vita
            interiore d’intima unione con Gesù. L’anima si manterrà in stato di
            raccoglimento, onde ascoltare la voce soave del Pastor buono che parla,
            ed è in questo colloquio che essa riconoscerà Gesù.</p>
            <p>Purtroppo, il numero dei cattolici è ristretto, in confronto di
            coloro che <em>non sunt ex hoc ovili</em>. – Notisi il linguaggio mite
            di Gesù verso i dissidenti: non una parola d’ingiuria, ma solo una
            constatazione d’un fatto. – Però il Cristo è venuto a redimere tutti,
            affinché, come in Adamo tutti sono periti, così in lui tutti possano
            salvarsi. Egli quindi per mezzo della sua Chiesa vuole andare in traccia
            delle pecore sbrancate. Il lavoro è lungo e difficile, ma bisogna essere
            sempre ottimisti, perché Gesù ha già predetto che l’esito sarà
            fortunato. Nonostante tutto il mal volere degli uomini e dei demoni,
            <em>fiet unum ovile</em>, si farà cioè indubbiamente un unico ovile, e
            sarà sotto il governo d’un unico Pastore.</p>
            <p>L’antifona per l’offerta è tolta dal salmo mattutinale 62: «Io levo a
            te, o Iahvè, le mie braccia innanzi giorno, tanto ardente è il mio
            amore, tanto urgente è il bisogno in cui verso».</p>
            <p>Nella colletta che ci prepara all’anafora si supplica il Signore, che
            l’oblazione eucaristica ci ricolmi di benedizione, perché effettivamente
            la Comunione compia in noi tutte quelle grazie d’intima unione al Cristo
            sacrificato e trionfante, che essa – <em>sacramentum unitatis</em> –
            misticamente simboleggia.</p>
            <p>L’antifona per la Comunione ripete il verso alleluiatico del buon
            Pastore. Gesù non solo dà la vita per le sue pecore, ma rinnova per esse
            quotidianamente il suo sacrificio sui sacri altari. Infatti, a
            perpetuare il ricordo della sua morte, egli desidera che i fedeli si
            nutrano altresì delle sue carni e del sangue suo sacrificati e offerti
            per noi, affine d’incorporarci a lui.</p>
            <p>Nella colletta di ringraziamento dopo la Comunione, si supplica il
            Signore che, avendo oggi partecipato al Sacramento che ci fa vivere
            della sua stessa vita, ci assicuri altresì per l’avvenire il godimento
            di tanta grazia. Profondo pensiero! La miglior preparazione ad una santa
            Comunione, è precisamente la Comunione che la precede.</p>
            <p>O sacrosanta basilica Vaticana! Allarga pure le tue navi spaziose,
            ché le tue speranze, fondate sulla promessa di Gesù, non potranno
            fallire. Il Pastore buono ricondurrà alla greggia anche le pecore
            smarrite, <em>et illas oportet me adducere…</em>, e si farà un solo
            ovile e un sol Pastore.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>«Tu sei il Cristo, il Figlio del Dio vivente» (Matth.,
            XVI, 10).<a href="#fnref1" class="footnote-back"
            role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 104-108.</p>
    </footer>
</body>
</html>
