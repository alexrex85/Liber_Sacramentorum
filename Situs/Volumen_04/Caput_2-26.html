<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="giovedì-di-pentecoste">GIOVEDÌ DI PENTECOSTE</h3>
            <p><strong>Stazione a San Lorenzo fuori le mura.</strong></p>
            <p>L’origine posteriore di tutta l’ottava di Pentecoste, e in
            particolare di questo giovedì, si rileva chiaramente dall’incertezza
            della tradizione romana circa l’odierna messa stazionale. Infatti
            l’Antifonario Gregoriano, d’accordo col Capitolare d’Evangeli di
            Würzburg, (metà del sec. VII) non la conosce. L’attuale Messale
            prescrive bensì la stazione a San Lorenzo fuori le mura – sarebbe
            toccata ieri, come nel mercoledì di Pasqua, se non l’avesse impedita
            l’antica stazione a Santa Maria Maggiore, tradizionale a Roma il
            mercoledì dei IV Tempi – ma si desumono l’introito, l’offertorio e il
            communio dalla domenica precedente; altre antiche liste stazionali
            romane, non tenendo conto dell’omissione di san Lorenzo, indicano invece
            l’odierna festa <em>ad Apostolos</em>, come il giovedì di Pasqua, il che
            ci viene confermato dall’odierna lezione degli Atti degli Apostoli col
            racconto dei prodigi operati in Samaria dal diacono Filippo,
            identificato a torto coll’apostolo, dello stesso nome, venerato nel
            Santuario ai piedi del Quirinale.</p>
            <hr />
            <p>Il brano evangelico tratta quest’oggi della prima missione dei dodici
            Apostoli. Anch’esso quindi, più che con l’ottava di Pentecoste, è in
            relazione coi Titolari della primitiva Chiesa stazionale.</p>
            <p>Tutti i canti e le collette della messa oggi si desumono dalla
            domenica di Pentecoste. Di particolare non v’ha quindi che le due
            lezioni scritturali.</p>
            <p>Nel brano degli Atti degli Apostoli (VIII, 5-9) si descrive oggi
            Filippo l’Evangelista che a Samaria conferma la parola evangelica con
            una quantità di prodigi che commuove a gioia tutta quella gente. La
            gioia, di cui parla qui il Sacro Testo, è un dono dello Spirito Santo, e
            si ottiene quando l’anima si arrende docilmente all’azione della grazia,
            senza contrastare o arrestarne gl’intimi movimenti. Se il mondo oggi è
            più che mai irrequieto ed ansioso di divertimenti, questo indica che
            esso non ha punto il gaudio e la consolazione del divino Paraclito,
            rendendosene indegno col resistere che fa agli interni movimenti della
            sua grazia. In un’anima la gioia cristiana è quasi il barometro della
            sua temperatura soprannaturale; se ve n’è poca, questo è segno che il
            fervore è molto scarso, e conviene allora riaccenderlo nell’orazione.
            <em>Tristatur aliquis inter vos? Oret… psallat</em>, dice san
            Giacomo.</p>
            <p>È un fatto assai singolare e che deve riempire le anime devote d’un
            salutare timore, quello che si nota assai spesso nelle Sacre Scritture.
            I meglio disposti alla grazia non sono sempre gli Israeliti, i
            Sacerdoti, i Dottori della legge, ma gli esecrati Samaritani, i
            publicani e le meretrici. Questo deriva dall’occulto orgoglio che
            talvolta c’ispira una vita scevra da grandi disordini; allora presumiamo
            troppo di noi stessi, quasi che non avessimo bisogno della misericordia
            di Dio per conservarci in piedi; mentre i poveri peccatori sentono tutta
            l’abbiezione del loro stato e colla loro profonda umiltà si avvicinano
            più al trono della divina misericordia e pregano Dio ad aver gran pietà
            del loro stato.</p>
            <p>Oggi nel santo Vangelo (Luca, IX, 1-6) il Signore invia l’operaio
            evangelico affatto sprovvisto di aiuti umani; la divina Provvidenza
            vuole piuttosto prendersi ella direttamente la cura di provvederlo del
            necessario, anziché permettergli d’occuparsi ad un tempo degli interessi
            di Dio e dei suoi bisogni materiali. Non che il divin Maestro vieti qui
            qualsiasi cura degli interessi materiali – ed il solo fatto che egli
            ordina agli Apostoli di accettare di buon cuore l’ospitalità e la mensa
            presso chiunque li inviti, già dimostra il contrario, – ma vuole
            soltanto sradicare dal cuore dell’operaio evangelico l’attacco e la
            soverchia cura dei suoi interessi, per abbandonarlo fiduciosamente alla
            divina Provvidenza. Non si vieta quindi qualsiasi diligenza per
            provvedersi di che vivere – Giuda custodiva la cassa del collegio
            apostolico presieduto da Gesù, e Paolo lavorava assiduamente onde
            mantenere sé e i suoi compagni d’apostolato – ma dall’operaio evangelico
            si esige il disinteresse.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 171-173.</p>
    </footer>
</body>
</html>
