<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="venerdì-dei-iv-tempi-di-pentecoste">VENERDÌ DEI IV TEMPI DI
            PENTECOSTE</h3>
            <p><strong>Stazione ai Santi dodici Apostoli.</strong></p>
            <p>L’attuale stazione indicata nel Messale romano già si accorda col
            Capitolare dei Vangeli di Würzburg, ma verso la metà del secolo VII essa
            si celebrava invece nella casa celimontana dei Martiri Giovanni e Paolo,
            trasformata in Titolo dal senatore Bisanzio e dal figlio Pammachio. Il
            mutamento della basilica stazionale è avvenuto quando il digiuno estivo
            dei IV Tempi venne assegnato alla settimana di Pentecoste.</p>
            <p>La lezione di Gioele preannunzia la venuta dello Spirito Santo,
            <em>doctorem iustitiae</em>, rievocando cosi il ricordo degli antichi
            giorni quando egli misericordiosamente aleggiava sulle acque
            primordiali, e sotto il simbolo d’una fonte d’acqua viva rinfrescava e
            fecondava la terra. Sono queste delle figure misteriose che descrivono
            assai bene l’azione soave ed efficace del Paraclito nell’anima del
            fedele.</p>
            <p>Il racconto evangelico del paralitico è in relazione colla festa di
            Pentecoste, in quanto che le guarigioni operate da Gesù sono un tratto
            dell’infinito amore di cui Io Spirito Santo aveva acceso il suo cuore
            divino a nostro riguardo. I Greci celebrano questo prodigio la terza
            domenica dopo Pasqua.</p>
            <hr />
            <p>Lo spirito delle solennità della Chiesa è uno spirito d’intensa e
            santa gioia. L’introito odierno contiene come lo schema d’un vasto
            trattato ascetico sulla letizia cristiana: «Il mio labbro sia ripieno
            della tua lode»; – ecco l’origine soprannaturale della grazia
            dell’orazione – «affinché io possa cantare»; – ecco l’atto e le
            condizioni della preghiera ispirata all’amore, giacché <em>cantare
            amantis est</em><a href="#fn1" class="footnote-ref" id="fnref1"
            role="doc-noteref"><sup>1</sup></a>, - «il mio labbro gioirà nel cantare
            le tue glorie» – ecco le intime conseguenze di questa preghiera
            d’amore.</p>
            <p>Il verso d’introito è un canto d’amore. È l’anima inondata dalla
            santa dilezione che esprime cantando ciò che prova. Il salmo è il 70.
            «La tua lode risuoni sul mio labbro, – lode a Iavhè – onde possa cantare
            – lode a Iahvè; – giubileranno le mie labbra quando io ti canterò. Lode,
            lode a Iahvè». <em>Salmo</em>: «In te, o Signore, riposi la mia
            speranza, che io non sia giammai deluso; nella tua giustizia mi libera e
            mi salva. ℣. Gloria».</p>
            <p>Segue la colletta in cui la Chiesa, lasciata quaggiù dal suo sposo
            divino povera e derelitta in mezzo agli avversari, s’affida con fede
            incrollabile al suo Paraclito, cioè celeste consolatore.<br />
            <em>Preghiera</em>. — «Dio onnipotente, fa che la Chiesa riunita nel tuo
            Santo Spirito, non sia mai turbata da alcun assalto ostile. Per il
            Signore, ecc.».</p>
            <p>La lezione di Gioele (II, 23-27), è in relazione col carattere di
            festa campestre, quale originariamente, giusta la tradizione romana,
            avevano i digiuni dei IV Tempi. Questo di estate era come una solennità
            di ringraziamento dopo la mietitura, ed è per questo che tanto oggi come
            domani vengono assegnati come letture i più confortanti squarci biblici,
            in cui il Signore in premio della fedeltà all’osservanza della Legge,
            ripromette la fertilità della terra e l’abbondanza delle messi.</p>
            <p>Il verso alleluiatico deriva oggi dal libro della Sapienza. «Lode,
            lode a Iahvè». ℣. Sap. XII. «Come è dolce e soave verso di noi, o
            Signore, il tuo Spirito!».</p>
            <p>Verso di noi è soave, perché senza violare il nostro libero arbitrio
            ci muove irresistibilmente ad amare il Signore; verso i reprobi ostinati
            però è terribile, perché accende contro di loro un fuoco inestinguibile
            a vendicare l’onore d’un amore disconosciuto e rinnegato.</p>
            <p>Il santo Vangelo ci descrive oggi Gesù tutto intento a risanare le
            infermità corporali e spirituali degli Ebrei. Anche in questi miracoli
            ricorre l’opera speciale dello Spirito Santo, giacché fu il suo fuoco
            divino quello che infiammò d’amore per noi il Cuore santissimo di Gesù.
            Inoltre, i peccati del paralitico non vennero rimessi che per mezzo
            della infusione della grazia, il che esige l’opera dello Spirito
            Santo.</p>
            <p>Il paralitico simboleggia la nostra misera natura avariata dal
            peccato e dalle passioni. Essa ha volontariamente abdicato alla sua
            libertà, legando le sue facoltà spirituali colle ritorte dei vizi e
            irrigidendole col non servirsene più ad operare il bene. Sono i pietosi,
            cioè i ministri della divina misericordia, quelli che in un modo o in un
            altro, magari calandolo dal tetto con tutto il giaciglio delle
            consuetudini peccaminose, presentano a Gesù buono l’infelice paralitico
            impotente a muoversi da se medesimo. Il Signore vede la loro fede e a
            loro riguardo converte e sana il paralitico.</p>
            <p>Quanti dunque abbiamo ricevuto dallo Spirito Santo il ministero
            pastorale, non dobbiamo mai smarrirci d’animo per disperata che possa
            sembrare la posizione. Anche se il paralitico non ha fede, basta che
            l’abbia il pastore il quale, esaurito ogni altro mezzo, presenta nella
            sua preghiera l’infermo a Gesù.</p>
            <p>L’antifona offertoriale deriva dal salmo 145. «Anima mia, loda Iahvè.
            Loderò il Signore nella mia vita; finché vivrò salmeggerò al mio Dio.
            Lode a Iahvè».</p>
            <p>Sotto un certo riguardo al quale allude molte volte la Santa
            Scrittura, la vita presente è un giorno radioso durante il quale
            possiamo lavorare gagliardamente per la maggior gloria di Dio e per
            aumentare il cumulo dei nostri meriti. La morte è una notte oscura,
            quando al lavoro succede il riposo. Allora ciò che è fatto, è fatto. Con
            quanta intensità non conviene dunque che ci affatichiamo per Iddio
            durante la brevissima giornata della nostra vita!</p>
            <p>Nella preghiera sulle oblate noi supplichiamo il Signore che, come
            nell’antica legge il fuoco celeste consumò i sacrifici dei Patriarchi, a
            significare che riuscivano a Dio accetti e graditi, cosi lo Spirito
            Santo, il quale pure è fuoco divoratore di santità e d’amore, avvolga
            oggi tra le sue mistiche fiamme l’oblazione della santa Chiesa, perché
            il sacrificio Eucaristico riesca accetto a Dio e proficuo al popolo
            cristiano.</p>
            <p>Alla Comunione l’antifona è tratta dal Vangelo (Giov. XIV). «Non vi
            lascierò orfani; ritornerò nuovamente a voi – lodate Iahvè; – il vostro
            cuore si rallegrerà. – Lode, lode a Iahvè». – Gesù torna a noi quando ci
            dona il suo stesso spirito. Di più egli torna a noi nella santa
            Comunione. Torna finalmente a noi una terza volta, quando insieme col
            Padre e col Paraclito, stabilisce la sua sede nel tempio dell’anima
            nostra. Il frutto di questo triplice ritorno di Cristo all’anima, è
            sempre identico: è quello che l’Apostolo chiama il gaudio interiore
            dello Spirito Santo.</p>
            <p>La colletta di ringraziamento, esprime il voto che i Misteri
            Eucaristici che noi testé abbiamo celebrato all’altare in omaggio ad un
            formale ordine di Gesù, si trasformino in farmaco che rinvigorisce la
            nostra debolezza nell’arduo cimento della virtù.</p>
            <p>Si offre dunque il Divin Sacrificio per ubbidire ad un comando di
            Gesù espresso nella notte suprema del tradimento: «fate questo in
            memoria mia». È con questo spirito di ubbidienza che noi dobbiamo, e
            sacerdoti e laici, ciascuno alla sua maniera, celebrare o concelebrare
            col sacro ministro il mistero della morte del Signore. Il Signore ci ha
            cosi ordinato, – rispondevano in antico alcuni martiri al giudice, – ed
            a noi non è permesso in alcun modo di lasciar trascorrere il giorno
            festivo senza offrirgli l’eucaristico sacrificio.</p>
            <p>Questo precetto di Gesù è stato suggellato, come tutti gli altri
            precetti evangelici, col sangue di molti martiri. Basterà ricordare
            quegli eroici sacerdoti della rivoluzione francese, quando a celebrare
            la messa ne andava la vita, i quali lietamente ascesero la scala della
            ghigliottina rei d’aver offerto il divin Sacrificio per ubbidire
            all’ordine di Cristo.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>«Canta chi ama» (S. Agostino).<a href="#fnref1"
            class="footnote-back" role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 171-173.</p>
    </footer>
</body>
</html>
