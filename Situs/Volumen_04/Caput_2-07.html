<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="venerdì-di-pasqua">VENERDÌ DI PASQUA</h3>
            <p><strong>Stazione a Santa Maria «ad Martyres» (o
            «Martyra»).</strong></p>
            <p>Come ieri la stazione era indicata semplicemente <em>ad
            Apostolos</em>, cosi quest’oggi era annunciata <em>ad Martyres</em>, e
            voleva essere come un tributo speciale di venerazione della Chiesa
            Romana verso i suoi eroici figli, i quali, al dire dell’Apostolo, non
            avevano risparmiato la loro vita <em>ut meliorem invenirent
            resurrectionem</em>. I Martiri, infatti, sembrano di avere un diritto
            speciale alla gloria della resurrezione, a cagione della loro perfetta
            rassomiglianza con Gesù Crocifisso; e molte antiche liturgie avevano
            anzi istituito una festa particolare in loro onore appunto nel bel mezzo
            della solennità pasquale. L’odierna stazione <em>ad Martyres</em> serba
            quindi come l’ultimo ricordo di questa primitiva tradizione liturgica,
            giacché in seguito la festa collettiva dei Martiri anche a Roma venne
            trasferita alla metà di maggio, quindi al primo di novembre.</p>
            <hr />
            <p>L’antifona d’introito deriva dal salmo 77, e si riferisce alla Pasqua
            dei neofiti i quali, al pari degli antichi Israeliti, sono evasi dalla
            schiavitù d’Egitto attraverso il Mare Eritreo, simbolo del santo
            Battesimo. Il nemico sommerso in quelle acque è il Satana, il
            peccato.</p>
            <p>«Il Signore li trasse fuori (dall’esilio) nella speranza; lodate
            Iahvè; il mare seppellì i loro nemici. Lodate, ecc. Ascolta, o mio
            popolo, il mio insegnamento; porgi orecchio alle parole del mio
            labbro».<br />
            ℣. «Gloria».</p>
            <p>Il Testamento Nuovo è stato suggellato col Sacrificio Pasquale, il
            quale rinnovato quotidianamente sui nostri altari, dà al contenuto
            spirituale della Pasqua carattere di perennità. È necessario quindi che
            le opere si accordino colla fede.</p>
            <p>La colletta esprime bellamente lo stesso concetto così: «O Dio eterno
            ed onnipotente, che hai suggellato il patto della tua riconciliazione
            col mondo per mezzo del Sacramento Pasquale; concedi alle anime nostre
            di adempire con le opere quanto ora professiamo colla solennità dei
            riti. Per il Signore, ecc.».</p>
            <p>Ecco appunto lo scopo che si propone la Chiesa nella sacra liturgia:
            quello di ammaestrare i fedeli, e di ottenere loro per mezzo della sua
            valida intercessione la grazia di realizzare colle opere quella sublime
            santità che viene espressa nei riti.</p>
            <p>La prima lettura è tolta dalla prima lettera di san Pietro (III,
            vers. 18-22), là ove trattasi della morte di Gesù e della sua discesa al
            Limbo, quando il divin Salvatore apparve in quel chiuso carcere a recar
            ai Patriarchi l’annunzio della compiuta redenzione. Fra quei morti,
            v’erano pur quelli che non avevano prestato fede alle minacce di Noè,
            quando aveva predetto che solo l’arca sua se ne sarebbe andata incolume
            in quel vortice d’acque. Ora il tipo profetico sta per ottenere la sua
            intera realizzazione, giacché il galleggiante noetico simboleggia la
            Chiesa, la quale si erge sulle onde purificatrici del battesimo.</p>
            <p>Il dogma enunciato nel simbolo <em>descendit ad inferos</em>, viene
            qui chiaramente insegnato dall’apostolo Pietro, le cui parole tuttavia
            non vanno intese nel senso che il Salvatore predicò all’inferno per
            convertire quelli che s’erano già dannati pel loro peccato d’infedeltà.
            No, lo stato delle anime non è più mutabile dopo morte; ma la discesa di
            Gesù nella regione dei defunti ebbe per iscopo di annunciare ai buoni ed
            ai cattivi l’avvenuta redenzione. Ai buoni, per loro suprema
            consolazione, agli empi invece, quale definitivo argomento di loro
            condanna. L’antica arte cristiana compiacevasi di rappresentare questa
            discesa del Cristo al Limbo, ove compariva quale un trionfatore che
            viene a prendere possesso d’una fortezza tanto tempo a lui contesa e
            finalmente a viva forza espugnata. La liturgia esprime il medesimo
            concetto il sabato santo al Mattutino. <em>Ille captus est qui captivum
            tenebat primum hominem; hodie portas mortis et seras pariter Salvator
            noster disrupit. Destruxit quidem claustra inferni et subvertit
            potentias diaboli.</em></p>
            <p>Il responsorio graduale, al solito, deriva dal salmo 117: «Questo è
            il giorno, ecc. ℣. Benedetto Colui che viene nel nome di Iahvè; Iahvè è
            il Signore, ed egli ci ha illuminati».</p>
            <p>Segue il verso alleluiatico del salmo 95 coll’aggiunta <em>a
            ligno</em>, attestataci da molti antichi Padri. «Lodate, ecc. ℣.
            Annunziate fra i Gentili che il Signore inaugurò il suo regno da un
            patibolo». È questo il trono donde Gesù dimostra la sua possanza. Egli
            stritola la morte colla morte propria, e concede alla Chiesa la grazia
            di trionfare dei suoi nemici, soccombendo al loro sanguinario odio.
            <em>Semen Christianorum est sanguis Martyrum</em>; anzi, la croce è
            divenuta il vessillo e lo stemma glorioso di quasi tutte le nazioni
            civili d’Europa medievale.</p>
            <p>La breve lezione evangelica che segue, contiene in compendio tutta la
            storia della Chiesa, la somma dei suoi diritti, la missione sua nel
            mondo: <em>Euntes docete</em>, ecco la libera potestà d’insegnare
            dovunque la legge evangelica, indipendentemente dal potere civile;
            <em>baptizantes</em>, ecco l’autorità di pascere i fedeli coi divini
            Sacramenti, dei quali il battesimo è quasi la porta; <em>docentes
            servare omnia quaecumque mandavi</em>, ecco la potestà legislativa e
            giudiziaria della Chiesa, senza la quale non si dà vera autorità;
            <em>ego vobiscum sum usque ad consummationem saeculi</em>, ecco
            l’assicurazione dell’indefettibile assistenza della virtù divina sino
            alla fine dei secoli (Matt. XXVIII, 16-20).</p>
            <p>L’antifona <em>ad offerendum</em> s’ispira all’<em>Esodo</em> (XII,
            14), ed allude al battesimo, in cui i neofiti, usciti dall’Egitto del
            peccato e dell’idolatria, hanno stretto un nuovo patto con Dio. La
            solennità pasquale durante tutta la loro vita dovrà loro ricordare
            l’impegno sacro assunto in questo giorno. Di più, essi in antico, in
            grazia della solennità del <em>Pascha annotinum</em> descritta nel
            Gelasiano, il primo giorno anniversario del loro battesimo celebravano
            una speciale festa commemorativa della Pasqua precedente.</p>
            <p>«Questo sarà per voi un giorno ricordativo. Lodate Iahvè; voi,
            attraverso le varie generazioni lo celebrerete come una festa solenne
            del Signore; lodate Iahvè; una data confermata in eterno dalla legge;
            lodate, ecc.».</p>
            <p>La preghiera secreta sull’oblazione cosi si esprime: «Ti preghiamo, o
            Signore, di accettare pietoso le offerte che ti presentiamo, così per
            espiare le colpe dei nuovi rigenerati alla grazia, come per affrettare
            il tuo celeste aiuto. Per il Signore, ecc.». Ad intendere bene il senso
            di questa preghiera, è da ricordare che il sacrificio della Croce, e
            quindi quello altresì incruento dell’Altare, espiano i peccati del mondo
            e danno efficacia santificatrice ai Sacramenti. Oggi la Chiesa colla sua
            colletta si riferisce al momento antecedente il battesimo dei neofiti
            <em>in remissionem peccatorum</em>, ed alle loro penitenze e dolore
            dello colpe commesse – in antico trattavasi d’adulti – unisce l’offerta
            dell’Eucaristico Sacrificio.</p>
            <p>Nell’antifona per la Comunione, derivata dall’odierno Vangelo, il
            Cristo dà alla Chiesa la missione di continuare attraverso i secoli
            l’opera sua redentrice, in grazia della dottrina celeste e dei
            Sacramenti di cui è depositaria e tesoriera. Il Cristo ha conseguito la
            somma dei poteri come in cielo, cosi in terra. In cielo la esercita
            direttamente; in terra l’affida alla Chiesa, che ne è così la viva
            immagine, saremmo quasi per dire con san Paolo, il <em>pleroma</em>,
            ossia la integrità o la pienezza del Cristo.</p>
            <p>«Mi è stata conferita la somma dei poteri come in cielo così in
            terra; lodate Iahvè. Andate dunque, ed ammaestrate tutti i popoli,
            battezzandoli in nome del Padre, del Figlio e dello Spirito Santo.
            Lodate, ecc.».</p>
            <p>Anche dopo la Comunione la colletta ha un riguardo speciale pei
            neofiti, iniziati ad una vita nuova di santità: «Riguarda, o Signore, il
            tuo popolo, e giacché ti sei degnato di iniziarlo a una vita eterna
            mediante i celesti Misteri, ti piaccia altresì d’assolverlo dalle colpe
            incorse durante questa vita temporale. Per il Signore, ecc.»</p>
            <p>Durante questa settimana la Chiesa insiste continuamente nel far
            rilevare l’importanza della nostra iniziazione battesimale. Fra l’ottava
            pasquale, in ogni pomeriggio essa riconduce le schiere biancovestite dei
            neofiti al battistero. Nell’odierno offertorio poi, vuole che la data
            del battesimo sia un giorno ricordativo e di gran festa per tutta la
            vita. E di fatto, istituisce il <em>Pascha annotinum</em>, in memoria
            del battesimo ricevuto nella Pasqua dell’anno precedente.</p>
            <p>Ai dì nostri non si potrebbe insistere mai troppo nel far rilevare ai
            fedeli la santità alla quale li ha iniziati il Sacramento della
            rigenerazione battesimale. Pegno di questa santità sono le promesse
            battesimali, in forza delle quali noi ci siamo impegnati a rinunziare
            per sempre a Satana e alle opere sue, aspirare ad essere perfetti, com’è
            perfetto il nostro Padre celeste. Non basta una bontà puramente
            negativa; non dobbiamo contentarci d’essere semplicemente buoni, ma
            dobbiamo aspirare a divenir perfetti, come è perfetto il divino
            Esemplare. Ai Cristiani in particolare è detto dal Signore: Siate Santi,
            perché Io sono Santo; e siccome i figli partecipano col Padre alla
            medesima natura, cosi anche noi, che siamo figli di Dio, dobbiamo
            sommamente curare che la divina immagine in noi sia sempre più perfetta
            e conforme alla bellezza ineffabile del nostro celeste Padre.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 92-95.</p>
    </footer>
</body>
</html>
