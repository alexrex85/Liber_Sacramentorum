<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="giovedì-di-pasqua">GIOVEDÌ DI PASQUA</h3>
            <p><strong>Stazione ai Santi Apostoli.</strong></p>
            <p>Oggi la festa stazionale è in onore di tutto il Collegio Apostolico.
            Siccome però l’altare principale del venerando <em>Apostoleion</em>
            eretto in memoria della vittoria di Narsete, custodisce solo le Reliquie
            degli Apostoli Giacomo e Filippo, così la liturgia romana, identificando
            a torto, sembra, Filippo, l’evangelista di Cesarea, coll’omonimo
            Apostolo, prescrive oggi la lettura del racconto del battesimo
            amministrato dal celebre diacono all’Eunuco della Candace, regina
            d’Etiopia.</p>
            <p>Questa stazione del giovedì di Pasqua in una basilica bizantina, ci
            riporta ai tempi in cui, imperando in Roma i Bizantini, la liturgia
            papale subì un forte influsso orientale.</p>
            <hr />
            <p>L’introito deriva dalla Sapienza (X, 20-21): «Essi celebrarono in
            coro il tuo braccio trionfatore; lodate Iahvè. Infatti la Sapienza
            dischiuse le labbra del mutolo, e rese eloquente la bocca dei pargoli.
            Lodate, ecc.».</p>
            <p>Segue il salmo 97: «Cantate al Signore un nuovo cantico; giacché egli
            operò cose meravigliose».<br />
            ℣. «Gloria».</p>
            <p>Questa sapienza che infuse tanto senno ai pargoli, è la fede
            cristiana che hanno pur professato solennemente nella notte di Pasqua le
            nuove reclute della Chiesa. Il loro esempio è eloquente, giacché la
            propagazione celere e persuasiva del Vangelo in tutti i popoli, è il
            miglior argomento per dimostrare la divinità di questo movimento di
            conversione del mondo al Cristo.</p>
            <p>Nella colletta si fa rilevare la unità della confessione cattolica
            nella molteplicità dei popoli che la professano. Ecco il carattere che
            distingue la Chiesa dalle antiche religioni nazionali. Popoli e nazioni
            molte, ma un unico Credo, un’unica gerarchia, un’unica disciplina,
            un’unica pietà.</p>
            <p><em>Preghiera.</em> – «O Signore, che hai riunito nella confessione
            del tuo Nome le varie nazioni; fa che unica sia l’intima fede, unica la
            esterna devozione delle opere di coloro che sono stati rigenerati nelle
            onde battesimali. Per il Signore, ecc.».</p>
            <p>L’unità della famiglia Cristiana fu il voto supremo del Salvatore.
            Più ci terremo stretti a Lui, e più intensa sarà la nostra unione qui in
            terra; giacché l’unità del corpo mistico di Gesù allora viene turbata,
            quando alcuno, allontanandosi da questo centro divino, ricerca <em>quae
            sua sunt, non quae Iesu Christi</em>.</p>
            <p>La lezione degli Atti Apostolici col racconto della conversione del
            tesoriere della Candace, regina d’Etiopia, per mezzo dell’evangelista e
            diacono Filippo, (VIII, 26-40) vuole dunque essere in onore dell’omonimo
            Apostolo Filippo, di cui l’altare ricopre alcune Reliquie. L’occasione
            alla conversione dell’Etiope l’offre il passo d’Isaia dove si descrive
            la passione del Servo di Iahvè, la quale dall’Evangelista si dimostra
            che non può essere riferita ad alcun altro all’infuori di Gesù.</p>
            <p>Questa scena di Filippo che sale in cocchio col potente ministro
            d’Etiopia e per istrada lo converte, ci fa ricordare un aneddoto della
            vita di san Francesco di Sales. Egli era in Francia per una missione
            diplomatica a nome del suo principe, quando venne a ritrovarlo un
            calvinista, e con aria baldanzosa «Monsignore – gli disse – vorrei
            sapere se gli Apostoli andavano in carrozza, come fate voi?» –
            Sicuramente, quando loro se ne presentava l’occasione. – E potreste voi
            dimostrarlo colla Scrittura alla mano? – Volentieri. Non vi ricordate
            del diacono Filippo che salì in cocchio coll’Eunuco della Regina
            d’Etiopia, e durante il viaggio gli annunziò la fede di Gesù Cristo? –
            Quella, interruppe il Calvinista, non era la carrozza di Filippo, ma
            apparteneva alla corte dell’ufficiale d’Etiopia. – Precisamente come nel
            caso mio, rispose il santo Vescovo di Ginevra, giacché io sono povero, e
            il cocchio che ora mi rende servizio non è mio, ma la pietà del Re l’ha
            posto a mia disposizione. – Voi dunque siete un vescovo povero? replicò
            il Calvinista. – Sì, rispose il Santo, dal momento che i vostri
            correligionari di Ginevra si sono impadroniti di tutto il patrimonio
            della mia Chiesa. – È inutile dire che l’eretico rimase fortemente
            impressionato di questo dialogo avuto con san Francesco di Sales.</p>
            <p>Il responsorio graduale deriva regolarmente dal salmo 117: «Ecco il
            giorno che ha fatto il Signore; in esso meniamo festa e rallegriamoci.
            ℣. La pietra rigettata dai muratori è divenuta la testata d’angolo. È il
            Signore che ha compiuto quest’opera, ed ella è meravigliosa ai nostri
            occhi». – Questa pietra è il Cristo, siccome spiegò Egli stesso al
            sinedrio. Escluso dall’edificio d’Israele, anzi, rinnegato e maledetto,
            è divenuto la pietra fondamentale della Chiesa.</p>
            <p>Segue il verso alleluiatico: «Lodate, ecc. ℣. Risorse il Cristo,
            quegli che tutto creò e fece misericordia al genere umano». – Egli nella
            Parasceve accumulò i meriti, e nella solennità pasquale li riversò sul
            mondo chiamandolo a parte della resurrezione, prima per mezzo della
            grazia, quindi finalmente per mezzo della gloria beatifica.</p>
            <p>Tutto procede con ordine, non propriamente e rigidamente metodico;
            giacché la liturgia non è una scienza matematica, ma, con fine
            sentimento artistico, è un’arte che s’ispira ai più elevati principii
            religiosi. Dopo le apparizioni di Gesù agli Apostoli, sacrificando un
            po’ la serie cronologica, oggi viene quella fatta a Maria di Magdala,
            che storicamente sarebbe seguita il mattino stesso della domenica. Il
            senato apostolico meritava certo questo riguardo, ma d’altra parte, non
            poteva omettersi la consolante apparizione di Gesù alla povera penitente
            di Magdala, il cui racconto inteneriva tanto san Gregorio Magno,
            allorché nelle sue omilie la commentava al popolo romano.</p>
            <p>Potenza del cuore d’una donna! (Giov, XX, 11-18). Gli Apostoli si
            ritirano, ma Maria è costante e se ne rimane intrepida a piangere presso
            il sepolcro di Gesù. Essa non paventa nemici, non viene meno innanzi
            alle difficoltà; se l’ortolano ha trafugato la cara salma, ne confidi
            pure il segreto alla Maddalena, ed essa da sola se la toglierà via.
            Davvero che questa povera peccatrice ha amato molto, e perciò ha
            meritato la grazia che molto le sia stato perdonato. Anzi essa, a
            preferenza degli Apostoli e di Pietro stesso, merita per prima la grazia
            di vedere il risorto Redentore. «Va ai miei fratelli – le dice Gesù – ed
            annunzia loro che io sto per salire al Padre». Maria eseguì l’ordine, e
            cosi la povera Penitente di Magdala consegui il privilegio di annunziare
            questo dogma centrale della teologia cristiana al collegio apostolico, a
            coloro cioè che il Signore costituiva predicatori infallibili del santo
            Vangelo. È per questa ragione che la Chiesa il giorno della festa di
            santa Maria di Magdala fa recitare il Credo nella Messa, come nelle
            feste dei santi Apostoli.</p>
            <p>L’antifona offertoriale s’ispira dall’<em>Esodo</em> (XIII, 6): «Nel
            dì della vostra solennità, dice il Signore, io v’introdurrò in un paese
            dove scorrono il latte e il miele. Lodate, ecc.».</p>
            <p>Ad indicare l’ubertà spirituale di questa regione piantata dalla
            destra di Dio ed irrigata dalle acque della redenzione, in antico, sino
            almeno dai tempi di Tertulliano, si porgeva ai neofiti dopo il battesimo
            una bevanda benedetta composta di latte e di miele. Il latte significa
            il nutrimento vitale che i Sacramenti dànno all’anima; il miele denota
            la dolcezza che si prova nel servizio del Signore.</p>
            <p>La preghiera secreta sull’oblazione ritorna sul concetto del
            battesimo, il quale importa la continua professione dell’Evangelo di
            Cristo, e conseguentemente la rinnovazione dei costumi.</p>
            <p>«Accogli, o Signore, propizio, le oblazioni dei tuoi popoli; onde
            rinnovellati nella confessione del tuo nome e nelle onde battesimali,
            conseguano la beatitudine celeste. Per il Signore, ecc.».</p>
            <p>L’antifona per la Comunione è stata presa dalla I Epistola di san
            Pietro (II, 9): «Popolo di conquista, annunziate la potenza, lode a
            Iahvè, di Colui che dalle tenebre vi chiamò alla luce sua ammirabile.
            Lodate, ecc.».</p>
            <p>Essa allude alla vocazione dei Gentili, i quali rappresentano per
            Iahvè un popolo di acquisto (redimere equivale a comprare di seconda
            mano), laddove Israel è il suo vero popolo ereditario. La vocazione dei
            Gentili alla Fede rappresenta dunque una misericordia di Dio tanto più
            grande e gratuita, quanto meno i pagani potevano avanzare delle pretese
            sull’eredità messianica d’Abramo.</p>
            <p>Nella colletta dopo la Comunione noi preghiamo così: «Accogli, o
            Signore, le nostre preci, affinché il prezzo sacrosanto del nostro
            riscatto ci sia di protezione nella vita presente, e c’impetri i gaudi
            della futura. Per il Signore, ecc.».</p>
            <p>Il <em>sacrosancta commercia redemptionis</em>, di cui parla qui la
            liturgia, esprime una metafora commerciale assai graziosa. Il
            <em>commercium</em> è uno scambio di merci. Nel caso nostro, Gesù dà se
            medesimo alla divina giustizia come prezzo del nostro riscatto dalla
            schiavitù del peccato, e questa ci consegna a Gesù.</p>
            <p>Gesù parlando di noi alla penitente di Magdala, le dice: «Di’ ai miei
            fratelli: ecco che io me ne vo al Padre mio e al Padre vostro». Come ci
            risuonano soavi queste parole, e quanto sono ineffabili le intime
            relazioni che la resurrezione del Redentore è venuta a stringere
            coll’umanità! Gesù è veramente nostro fratello, Dio è nostro padre. Per
            la morte di Gesù abbiamo acquistato assai più di quello che avevamo
            perduto col peccato, ed è in questo senso che il diacono nel Preconio
            pasquale canta: «o felice colpa, che meritò di avere un tanto
            Redentore».</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 88-91.</p>
    </footer>
</body>
</html>
