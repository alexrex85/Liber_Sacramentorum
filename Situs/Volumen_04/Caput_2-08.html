<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="sabato-in-albis">SABATO «IN ALBIS»</h3>
            <p><strong>Stazione a San Giovanni in Laterano.</strong></p>
            <p>La conclusione delle feste battesimali richiama quest’oggi i neofiti
            alla basilica Lateranense, presso il Fonte in cui la notte precedente la
            Pasqua vennero rigenerati. Sono questi gli ultimi momenti della loro
            infanzia spirituale, giacché domani verranno come slattati, e
            prenderanno posto fra gli altri fedeli. Perciò l’odierna liturgia
            stazionale sembra più che mai invaghita del candore della loro
            innocenza, quasi una tenera madre che si sente rapita alla vaghezza del
            suo pargoletto.</p>
            <p>Oggi, nell’antica liturgia Romana, il Papa distribuiva al popolo gli
            <em>Agnus Dei</em> di cera benedetta mescolata col santo Crisma, e sui
            quali si imprimeva l’immagine dell’Agnello di Dio. Questa distribuzione
            è assai antica e si faceva durante la messa, mentre appunto la scuola
            dei Cantori cantava l’invocazione <em>Agnus Dei</em> prima del bacio di
            pace che precede la Comunione.</p>
            <p>Nel secolo XIV la cerimonia ci viene cosi descritta: Durante il canto
            dell’<em>Agnus Dei</em> il Papa distribuisce gli <em>Agnus Dei</em> di
            cera ai cardinali e ai prelati, ponendoli nelle loro mitre. Terminato
            poi il divin Sacrificio, egli va nel triclinio e siede a mensa, durante
            la quale appare sulla soglia un accolito con un bacile d’argento pieno
            d’<em>Agnus Dei</em>, che gli dice: <em>Domine, Domine, isti sunt agni
            novelli qui annuntiaverunt alleluia; modo venerunt ad fontes, repleti
            sunt claritate, alleluia</em>.</p>
            <p>Avanzatosi in mezzo alla sala, il chierico ripete il medesimo
            annunzio; indi fattosi più dappresso al Pontefice, in tono più alto
            torna a ripetere con ancor maggior insistenza il suo messaggio,
            deponendo questa volta il bacile sulla mensa papale. Il Papa allora
            cominciava la distribuzione degli <em>Agnus Dei</em> ai suoi famigliari,
            ai sacerdoti, ai cappellani, agli accoliti, e ne mandava perfino in dono
            ai sovrani cattolici.</p>
            <hr />
            <p>L’introito deriva dal salmo 104, e si riferisce ai neofiti usciti dal
            tenebroso Egitto.</p>
            <p>«Il Signore trasse dall’esilio il suo popolo con grande esultanza,
            lodate Iahvè; e nel tripudio (fece uscire) i suoi prescelti. Lodate,
            ecc.».<br />
            <em>Salmo</em>: «Confessate il Signore, e invocate il suo nome;
            annunziate le sue imprese tra i gentili». ℣. «Gloria».</p>
            <p>La preghiera è la seguente: «Dio onnipotente, ci concedi che avendo
            pur ora celebrate devotamente le feste pasquali, in loro grazia possiamo
            giungere ai gaudii eterni. Per il Signore, ecc.».</p>
            <p>Ecco lo spirito della liturgia: in grazia della festa temporale,
            ascendere all’eterna festa.</p>
            <p><em>Festa Paschalia… egimus</em>. Infatti oggi l’antica liturgia
            intendeva di celebrare l’ottava della solennità pasquale, in quanto che
            cominciavasi a contare dalla sera del sabato santo, e da un sabato
            all’altro corrono appunto otto giorni. Anche per la Pentecoste ricorre
            l’identico calcolo, così che anche adesso la domenica successiva alla
            Pentecoste non viene affatto considerata siccome l’ottava della discesa
            dello Spirito Santo. L’ottava termina il sabato alla messa; cosicché la
            domenica <em>in albis</em>, in cui cioè, terminata la festa pasquale, si
            deponevano le bianche tuniche, solo posteriormente venne denominata
            <em>in Octava Paschae</em>.</p>
            <p>Durante questa settimana pasquale l’antica liturgia romana
            riconduceva continuamente i neofiti <em>ad Fontes</em>, al battistero
            Lateranense, ad imprimere nelle loro menti un vivo ricordo degli
            obblighi che avevano assunti alla sponda di quella vasca misteriosa. La
            Chiesa Romana in quest’occasione cantava il noto verso di Ezechiele:
            <em>Vidi aquam egredientem de templo a latere dextero</em><a href="#fn1"
            class="footnote-ref" id="fnref1" role="doc-noteref"><sup>1</sup></a>, e
            con ciò voleva insinuare che le acque del santo Battesimo sono appunto
            sgorgate dal costato aperto di Gesù, giacché là é il pelago ove <em>nos
            pisciculi secundum ἰχθύν nostrum</em><a href="#fn2" class="footnote-ref"
            id="fnref2" role="doc-noteref"><sup>2</sup></a> venimmo alla luce.</p>
            <p>Oggi nell’epistola (I Petr. II, 1-10) san Pietro spiega alle sue
            prime reclute della milizia cristiana la sublime dignità alla quale li
            ha elevati il santo Battesimo. Un tempo i gentili non venivano
            considerati siccome un popolo legittimo, giacché non erano a parte, come
            gli Ebrei, della divina promessa. Oggi invece il Sacramento della
            rigenerazione li ha resi una stirpe santa, un popolo prescelto, un regio
            sacerdozio, a condizione tuttavia che essi spiritualmente si uniscano al
            Cristo per mezzo d’una fede operativa. Non si tratta qui tanto di riti
            materiali e di solidarietà esteriore, com’era quella del popolo
            Israelitico. Dio è spirito, e vuole che il cristiano lo adori
            soprattutto in spirito e verità.</p>
            <p>A incominciare da quest’oggi, durante tutto il tempo pasquale il
            salmo graduale dopo l’epistola diventa alleluiatico, in quanto che ad
            ogni versetto del solista il popolo intercalava il grido: Alleluia.</p>
            <p>«Lodate Iahvè, lodate Iahvè. <em>Salmo</em>: Questo è il giorno, ecc.
            ».<br />
            «Lodate Iahvè. <em>Salmo</em>: Lodate, o fanciulli, il Signore, lodate
            il nome di Iahvè».</p>
            <p>I fanciulli, che qui s’invitano a lodare il Signore, sono i neofiti
            che assistono alla messa stazionale nelle loro bianche tuniche
            battesimali. La lezione evangelica che segue è scelta assai a proposito,
            a cagione della parte che vi prendono Pietro e Giovanni. Pietro è il
            «Pastore», che durante tutta questa settimana ha riservato a sé il
            diritto di pascere i neofiti colla sua parola; Giovanni poi è il patrono
            contitolare del battistero Lateranense, di guisa che, in certo modo, la
            stazione oggi si celebra in casa sua.</p>
            <p>Giovanni, come più giovane e più ardente nell’amore, lasciò indietro
            Pietro nella sua corsa al sepolcro di Gesù. Giunto tuttavia sull’orlo
            dell’apertura donde si penetrava nella caverna sotterranea, s’inchinò a
            guardare, ma non ardi di calarvisi, per un certo senso di terrore che
            gl’ispirava quel luogo testimone del miracolo avvenuto. Arriva
            finalmente Pietro, e nell’impetuosità della sua fede vi discende tosto,
            e quindi invita Giovanni a fare altrettanto. Questo ci indica che
            l’amore deve ispirarsi sempre alla fede, che perciò lo precede, e che
            appunto quelle vaghe forme di religiosità sentimentale, tanto preferite
            da molte anime moderne, non ispirandosi al Catechismo cattolico, non
            hanno alcuna efficacia sulla vita dell’individuo, ma sono morbosità
            superstiziosa, e non culto vero e grato a Dio.</p>
            <p>L’antifona <em>ad offerendum</em> è tolta dal salmo pasquale 117.
            Oramai la Chiesa ha dato ai neofiti tutto quello che possedeva. Essi si
            sono a lei presentati per mezzo della fede in Iahvè. Dio li ha
            illuminati. Non rimane altro che la Chiesa, al termine della solennità
            pasquale, invochi nel luogo santo su di loro la copia delle divine
            benedizioni.</p>
            <p>«Benedetto colui che viene nel nome di Iahvè. Noi vi benediciamo
            dalla casa di Iahvè. Iahvè è Dio, e ci ha illuminati. Lodate Iahvè,
            lodate Iahvè».</p>
            <p>Questo bel versetto del salmo 117 nella sua prima parte appartiene al
            coro sacerdotale che saluta i nuovi proseliti. Prima che essi depongano
            le candide vesti, i Sacerdoti li benedicono. Allora i neofiti
            riconoscono gl’immensi benefici di cui li ha ricolmi il Signore durante
            questa settimana, e tutti pieni di gratitudine confessano le sue
            magnificenze.</p>
            <p>Alla fine della solennità pasquale, la Chiesa prova quasi della pena
            a porre un termine alla festa. Esteriormente essa vi si rassegna, ma a
            condizione che l’anima interiormente celebri una Pasqua perenne, come
            perenne sugli altari è altresì l’immolazione dell’Agnello Pasquale. Ecco
            il senso della seguente colletta sulle oblate.</p>
            <p>«Fa, o Signore, che questi misteri pasquali ci riempiano sempre di
            gaudio; in modo che l’offerta continua del Sacramento della nostra
            Redenzione ci sia argomento di eterna letizia. Per il Signore,
            ecc.».</p>
            <p>L’antifona per la Comunione è splendida. I neofiti stanno ormai per
            deporre le tuniche battesimali. Però le anime loro hanno indossato un
            altro abito spirituale, che non deve essere mai più deposto. L’immagine
            sembra ardita, ma è dell’Apostolo nella lettera ai Galati (III, 27):
            Gesù Cristo viene paragonato come ad un abito, giacché il cristiano,
            mentre viene ricoperto dei meriti del Salvatore, ne deve rivivere
            altresì la vita, il pensiero, gli affetti, i battiti del cuore. «Tutti
            voi che siete stati immersi in Gesù Cristo, vi siete di lui
            rivestiti».</p>
            <p>Nella prece dopo la Comunione, la Chiesa si mostra sollecita che i
            neofiti, allontanandosi per dir cosi dalle sue vesti, custodiscano
            gelosamente quella fede che con tanta cura è stata loro insegnata
            durante tutto il lungo periodo della catechesi. Pegno di custodia ed
            alimento di questa vera fede è la divina Eucaristia, il <em>mysterium
            Fidei</em> per eccellenza, quella che nel cuore dei Martiri ha
            alimentato il sacro incendio che li ha sospinti al martirio in difesa
            della cattolica fede.</p>
            <p>«Ora, che siamo stati confortati dal tuo dono, pegno della nostra
            redenzione, ti preghiamo, o Signore, che per mezzo di questo farmaco
            d’eterna salvezza, la vera fede prenda sempre più incremento. Per il
            Signore, ecc.».</p>
            <p>La divina Eucaristia non è soltanto un pegno qualsiasi della
            Redenzione; essa la contiene nel più ampio significato della parola,
            giacché non soltanto commemora il sacrificio del Golgota e ce ne applica
            i meriti, ma è ancora il germe della resurrezione gloriosa, e sulla via
            dell’esilio col possesso di Dio ci anticipa le gioie della patria
            celeste.</p>
            <p>Gesù apparisce agli Apostoli alla sera dei giorno di Pasqua, indi si
            mostra loro dopo otto giorni, e di nuovo augura la pace. Al termine di
            questa settimana secolare, alla fine cioè del mondo, Gesù riapparirà
            anche alla sua Chiesa, e col dono della sua pace la conforterà contro le
            ultime persecuzioni dell’anticristo.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>«Vidi l’acqua che usciva dal lato destro del tempio»
            (<em>Ezechiele</em>, XLVII, 2-9).<a href="#fnref1" class="footnote-back"
            role="doc-backlink">↩︎</a></p></li>
            <li id="fn2"><p>«Gesù è il nostro simbolico Pesce, e noi siamo i
            pesciolini» Tertull., <em>De Baptism.</em>, P.L., I, col. 1306. È noto
            che questa parola greca compone l’acrostico: Gesù Cristo, figlio di Dio,
            Salvatore.<a href="#fnref2" class="footnote-back"
            role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 96-100.</p>
    </footer>
</body>
</html>
