<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="mercoledì-prima-dellascensione">MERCOLEDÌ PRIMA
            DELL’ASCENSIONE</h3>
            <p><strong>Stazione a San Pietro.</strong></p>
            <p><strong>Rogazioni litaniche.</strong></p>
            <p>Questa stazione alla basilica Vaticana al termine del triduo delle
            Rogazioni, oltre che dalla venerazione verso la Confessione apostolica,
            venne probabilmente istituita per riavvicinare quanto più era possibile
            le Litanie minori a quelle maggiori del 25 aprile che terminavano
            appunto alla basilica di San Pietro. I motivi di questo ingegnoso e
            tardo riavvicinamento sono certo importanti, ma non si tenne forse conto
            della leggera anomalia liturgica che ne segue, quella cioè di due giorni
            consecutivi di stazione a San Pietro, oggi e domani.</p>
            <p>Le litanie dei Santi, che si cantano in questo triduo, sono uno dei
            più preziosi gioielli dell’antica eucologia. Nella forma attuale che
            risale almeno al secolo X, la lunga serie degli Apostoli, dei Martiri,
            dei Sacerdoti, dei Confessori e delle Vergini, fa ricordare le teorie
            dei Santi, quali gli antichi si compiacevano di rappresentarle a mosaico
            lungo le navi delle basiliche. Sono là i fasti gloriosi della Chiesa, i
            motivi che c’inducono a sperare. Se ora la Gerusalemme celeste si
            allieta di tanti e si nobili cittadini, essi però furono allevati in
            seno alla Chiesa militante, ed ogni corona, ogni trono occupato in cielo
            è costato alla Chiesa aspre lotte, acuti dolori e sangue. Ecco il pingue
            sacrificio di olocausto che la famiglia cristiana rende al Cristo per
            ricambiarlo di quello del Calvario.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, p. 136.</p>
    </footer>
</body>
</html>
