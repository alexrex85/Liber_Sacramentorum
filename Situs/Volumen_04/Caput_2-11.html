<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-iii-dopo-pasqua">DOMENICA III DOPO PASQUA</h3>
            <p>Le liste romane non designano più alcuna basilica speciale per la
            celebrazione della stazione domenicale, indizio questo che, essendo
            andate in disuso le primitive adunanze cimiteriali, a cagione della
            scarsa sicurezza che offriva nel VI secolo il suburbano, il convegno
            stazionale o era intimato volta per volta, o non aveva affatto luogo,
            supplendo a questa vacanza della stazione la messa celebrata dai preti
            nelle loro chiese titolari.</p>
            <p>Durante questo tempo pasquale la prima lezione della messa è tratta
            regolarmente dalle Epistole canoniche; giacché la chiesa prima della
            Pentecoste s’era tutta raggruppata intorno agli Apostoli nel cenacolo, e
            fu solo dopo l’effusione dello Spirito Santo che Dio destinò di
            preferenza Paolo a recare la lieta novella ai Gentili. La pericope
            evangelica invece riferisce sempre un brano del discorso pronunciato da
            Gesù nell’ultima cena, sia perché in quell’ammirabile sermone, che può
            veramente chiamarsi il testamento del Cuore di Gesù, Egli descrive come
            entro i limiti d’una identica prospettiva profetica la sua morte, la
            resurrezione, il ritorno al Padre e la discesa dello Spirito Santo, –
            quasi altrettanti aspetti d’un unico mistero, cioè la Redenzione, la
            Pasqua cristiana –, sia ancora perché la prolissità degli Uffici divini
            nel giovedì santo, ha impedito di leggere questo discorso in quel giorno
            memorando.</p>
            <hr />
            <p>L’introito vien preso dal salmo 65, che è tutto un’ode di trionfo.
            «Alzate a Dio voci di giubilo voi tutti sulla terra; cantate al suo nome
            l’inno della redenzione universale; rendete gloriosa la sua lode» – ecco
            lo splendore della liturgia cattolica – espressa più che colle parole,
            come già Isaia rimprovera agli Ebrei, colle opere d’una vita, sulla
            quale si riflette la gloria e la santità del Cristo risorto.</p>
            <p>Nella colletta si accenna alla sublimità della vocazione cristiana e
            dell’esimia santità che esige tale stato, il quale si denomina
            direttamente da Cristo. Chiediamo quindi con supplici voti a Dio, che
            per quella stessa bontà con cui ha fatto brillare su di noi la luce
            della verità, conceda a noi e a tutti coi quali abbiamo comune il
            battesimo, di realizzarne altresì il significato.</p>
            <p>Nella lezione prende la parola l’apostolo Pietro (I, II, 11-19). Già
            incominciano le persecuzioni Neroniane, e le prime armi di cui si
            servono gli avversari, in genere Giudei, sono la calunnia e la violenza.
            A quest’odio i Cristiani rispondono come il Cristo, colla tacita
            sofferenza e col fulgore d’ogni più eletta virtù. Soffrendo ed amando,
            la verità e il bene si faranno strada da loro, e s’imporranno
            all’opinione publica. Ma pel momento bisogna umiliarsi, e conviene
            rispettare le autorità legittimamente costituite, – sia pure Nerone –
            non riguardando al modo indegno come esse esercitano il potere ricevuto
            da Dio. Il regno di Dio non si stabilisce sulla terra con un colpo di
            granata. Il Cristiano vive nell’attesa: giungerà pur l’ora in cui Dio
            visiterà colla sua grazia l’Impero Romano, – ecco la confortante
            profezia di Pietro – ed allora Costantino riparerà i danni arrecati
            adesso dalla belva incoronata.</p>
            <p>Il verso alleluiatico è tolto dal salmo 110, che è uno dei carmi
            pasquali. Iahvè ha ricomprato il suo popolo, il quale ora gli appartiene
            per duplice diritto di creazione e di redenzione. Se noi dunque
            apparteniamo a Dio, è debito nostro di vivere per lui.</p>
            <p>Nel versetto prima del santo Vangelo si ricorda la gran legge del
            regno di grazia, la necessità cioè della Croce. Parola misteriosa, ma
            d’una terribile realtà. Fu necessario che il Cristo patisse il primo, e
            solo così entrasse nella propria gloria. Se dunque lo stesso Figliuol di
            Dio ubbidiente si sottomise a questa legge, quanto più essa non
            obligherà noi, che aspiriamo ad entrare in una gloria che non è nostra,
            ma è sua?</p>
            <p>La lezione evangelica con un brano del sublime sermone tatto da Gesù
            all’ultima cena, deriva da san Giovanni (XVI, 16-22). Gesù annunzia
            l’imminenza della sua dipartita dal mondo ed il breve intervallo che
            sarebbe corso fra la morte e la resurrezione sua. Questo periodo dopo la
            resurrezione del Cristo, in cui cioè Egli si mostra ai fedeli, è
            precisamente il nostro; è la storia della Chiesa militante. Il mondo
            miscredente non l’ha più visto dalla sera della parasceve pasquale, ma
            noi invece lo vediamo ogni giorno nell’Eucaristia; noi conversiamo con
            lui, e la nostra vita è illuminata, come un abbagliante meriggio, dai
            raggi che formano la sua aureola di gloria. Questa gioia che deriva
            dalla nostra domestichezza con Gesù, non ci può essere tolta da alcuno,
            perché è puramente interiore. Essa ci ripaga ad usura dei patimenti che
            il mondo c’infligge a cagione del nome del Signore.</p>
            <p>Nell’antifona <em>ad offerendum</em> (salmo 145) s’invita l’anima a
            lodare Iahvè, a lodarlo nella nuova vita di resurrezione, alla quale
            Egli ci ha elevati; vita perenne, che non conosce morte. Il versetto si
            riferisce anzitutto al Cristo, della cui vita appunto noi partecipiamo
            in grazia dei Sacramenti.</p>
            <p>Nella colletta di preparazione all’anafora consacratoria, si accenna
            ad uno dei più importanti effetti della sacra Comunione. Essa è
            propriamente, quel profetico vino, che fa germogliare lo stelo della
            verginità. L’Eucaristia spegne in noi le fiamme della libidine, ed
            accende nel cuore l’amore santo per le cose divine. Essa inietta nel
            nostro cuore la nostalgia del paradiso.</p>
            <p>Nell’antifona durante la santa Comunione tratta dall’odierno Vangelo,
            si pone in rilievo la fedeltà colla quale Gesù ha mantenuta la sua
            promessa. Noi l’avremmo riveduto. Egli ha detto, ed infatti noi non
            soltanto lo rivediamo, ma lo palpiamo, ma il sangue suo fluisce nella
            vita nostra e le infonde vigoria, giovinezza e gioia indefettibile quale
            scaturisce da una vita divina.</p>
            <p>Nella colletta imploriamo che il Sacramento Eucaristico, mentre ci
            sospinge a vita eterna, ci sia altresì scala temporale per
            giungervi.</p>
            <p>Il termine delle speranze del Cristiano è in cielo, onde altra volta,
            giusta le esortazioni di san Pietro nell’odierna lezione, le antiche
            comunità cristiane s’intitolavano pellegrine qui in terra: <em>Ecclesia
            Dei quae peregrinatur</em>… Anche l’odierna evangelica lezione conferma
            questo sentimento, e ci avverte che in terra non avremo che amarezza e
            pianto, mentre il mondo tripudierà. Ma alla fine Gesù ci darà a
            contemplare il suo volto beatifico, e allora la nostra gioia non avrà
            più fine. Questo contrasto fra noi e il mondo, deve tuttavia alimentarci
            in cuore non un senso d’astio o di disprezzo. Non dobbiamo odiare
            alcuno, ma è nostro dovere di sopportare i malvagi, attendendo
            pazientemente che scocchi anche per loro l’ora della visitazione, come
            esprime oggi san Pietro nell’Epistola, quando cioè la grazia di Dio
            trionferà della loro ribelle volontà.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 108-111.</p>
    </footer>
</body>
</html>
