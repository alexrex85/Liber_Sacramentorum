<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="mercoledì-di-pasqua">MERCOLEDÌ DI PASQUA</h3>
            <p><strong>Stazione a San Lorenzo fuori le mura.</strong></p>
            <p>Oggi viene la volta di san Lorenzo, lo «Stauroforo» della Chiesa
            Romana, quasi a ringraziarlo del favore prestato ai catecumeni, onde
            farli giungere alla grazia del santo Battesimo. Infatti, l’introito e
            l’offertorio sono appunto diretti a questi novelli germogli della
            Chiesa, i <em>Benedicti</em> del divin Padre, introdotti pur ora nel
            celeste regno di Gesù Cristo, ed ammessi a partecipare del Pane degli
            Angeli.</p>
            <hr />
            <p>L’introito ricavato dal Vangelo (Matt. XXV, 34), è un bel grido di
            acclamazione ai neofiti. Essi sono i benedetti, quelli cui la
            benedizione è stata ripromessa come in retaggio. A questa benedizione è
            annesso il possesso d’un regno, che è la Chiesa nella sua triplice
            divisione, trionfante, militante e purgante. L’essere quindi ammesso
            nella Chiesa in grazia del Battesimo, equivale ad avere iniziato il
            piano della propria predestinazione. L’essenziale è che non arrestiamo a
            mezzo l’opera magnifica di Dio.</p>
            <p>«Venite, o voi benedetti dal Padre mio, entrate in possesso del
            regno; lodate, ecc.; che venne preparato per voi sin dagli esordi del
            mondo. Lodate, ecc.».<br />
            <em>Salmo</em> 95: «Cantate a Iahvè un nuovo cantico; tutta la terra
            inneggi a Iahvè».<br />
            ℣. «Gloria».</p>
            <p>La colletta è la seguente: «O Signore, che ogni anno ci allieti colla
            solennità della resurrezione del Signore; fa che per mezzo di queste
            feste che celebriamo nel tempo, possiamo giungere ai gaudi
            dell’eternità. Per lo stesso Signore».</p>
            <p>Ecco il nobile concetto della festa cristiana: essa è un sacro tempo
            in cui l’anima, con un raccoglimento più intenso, con una purità di vita
            più illibata e con un desiderio del cielo più vivo, si dispone
            all’eterna festa.</p>
            <p>Durante questa settimana pasquale, fatta eccezione ieri per san Paolo
            nella sua basilica stazionale, – la messa del giovedì è alquanto
            posteriore – è Pietro che riserva esclusivamente a sé l’onore di
            annunziare per primo ai Romani la resurrezione del Signore. Con quanto
            coraggio l’Apostolo, poco prima si timido alla voce d’una fantesca, oggi
            (<em>Act.</em> III, 13-19) senza dissimulazioni o sottintesi, innanzi al
            Sinedrio ed al popolo, rigetta su di loro l’intera responsabilità del
            deicidio! Pilato, egli dice, aveva decretato di rilasciare libero Gesù;
            Dio Padre l’ha risuscitato da morte; voi invece l’avete tradito, negando
            perfin di riconoscerlo. È questo uno degli aspetti più portentosi della
            predicazione evangelica. Gli Apostoli non lusingano o adulano il mondo;
            gli rimproverano anzi i suoi delitti, mostrandogli la necessità di
            espiare il passato e di mutar vita. Il mondo nel Vangelo non trova nulla
            che solletichi la sua sensualità, che naturalmente lo alletti; eppure,
            nonostante tutta questa irriducibilità dello spirito mondano coi
            principii del Vangelo, in meno di tre secoli il mondo pagano, volere o
            no, piegherà il capo sotto le onde salutari del santo Battesimo. Dopo la
            resurrezione di Gesù, questo è il massimo dei miracoli che suggellano la
            nostra fede.</p>
            <p>Il responsorio graduale appartiene al salmo 117.</p>
            <p>«Questo è il giorno, ecc.».<br />
            ℣. «La destra del Signore ha operato valorosamente, la destra di Iahvè
            mi ha esaltato».</p>
            <p>Il verso alleluiatico insiste sul significato particolare
            dell’apparizione di Gesù a Pietro. «Lodate Iahvè, ecc. ℣. Il Signore è
            davvero risorto ed è apparso a Pietro».</p>
            <p>La serie delle pericopi evangeliche durante quest’ottava segue più o
            meno l’ordine storico degli avvenimenti. Oggi, che è il terzo giorno
            feriale della settimana, si legge appunto (Giov. XXI, 1-14) la terza
            apparizione del Salvatore risorto agli Apostoli, compenetrata in san
            Luca colla apparizione di Emmaus. Il lunedì precedente è stata letta la
            prima apparizione, e ieri la seconda.</p>
            <p>Gesù si manifesta agli Apostoli sulle sponde del lago di Tiberiade.
            Giovanni, che è il vergine del collegio apostolico, è il primo a
            discernere Gesù; Pietro tuttavia, che è il più ardente ed impetuoso
            nella gagliardia della sua fede, mentre gli altri in barca vogano
            dolcemente per andare al Signore, si getta a nuoto e raggiunge per primo
            il divin Maestro. Giunti alla riva, fanno colazione e Gesù imbandisce
            loro il pesce arrostito. <em>Piscis assus</em> – osserva sant’Agostino –
            <em>Christus est passus</em>, a significar loro che anche i necessari
            sollievi che dobbiamo concedere alla debolezza della nostra natura,
            debbono essere come conditi colla mortificazione di Gesù Cristo.</p>
            <p>Ieri l’offertorio ricordava ai neofiti il sacro fonte della loro
            rigenerazione; oggi invece rammenta loro il cibo eucaristico, al quale
            sono stati ammessi. Il Pane degli Angeli diviene pane dell’uomo; non
            perché le cose celesti debbano modellarsi su quelle umane, ma perché
            l’uomo colla sua vita si sollevi ad emulare la santità degli Angeli.</p>
            <p><em>Salmo</em> 77: «Il Signore apri le porte del cielo, e a
            ristorarli fe’ piover loro manna; Egli diede loro il pane del cielo,
            l’uomo venne pasciuto del Pane degli Angeli. Lodate, ecc.».</p>
            <p>La preghiera secreta sull’Oblazione, fa rilevare che noi, a celebrare
            degnamente le gioconde feste pasquali, immoliamo al Signore il
            Sacrificio Eucaristico, il quale mentre rende a lui il massimo onore,
            mirabilmente sazia e nutre altresì la sua Chiesa.</p>
            <p>L’antifona per la Comunione deriva nuovamente dall’Apostolo
            (<em>Rom.</em> VI, 9): «Il Cristo risorto da morte non muore più; lodate
            Iahvè. La morte non avrà già più alcun dominio su di lui; lodate Iahvè».
            Egli, non solo non è più soggetto alla morte, ma, come già nell’Eden
            l’albero della vita, egli è divenuto pei suoi credenti un cibo
            d’immortalità; di guisa che, quanti ne mangiano, vivranno spiritualmente
            in eterno, ed insieme con lui saranno i veri Figli della
            resurrezione.</p>
            <p>Dopo la Comunione noi preghiamo il buon Dio, affinché il Sacrificio
            pasquale che ha posto fine all’Antico Patto, anche in noi inauguri una
            vita affatto nuova di vigorosa santità. «Ti supplichiamo, o Signore, che
            la santa partecipazione del tuo Sacramento, purificandoci da ogni
            vecchio contagio, ci ringiovanisca, iniziandoci a nuova vita. Per il
            Signore, ecc.».</p>
            <p>Durante il tempo pasquale la Chiesa professa un culto solenne ai
            Martiri, di cui oggi consacra quasi le primizie sulla tomba di san
            Lorenzo. La cagione di questa predilezione si è, che i Martiri hanno un
            titolo speciale alla gloria della resurrezione, giacché essi hanno
            partecipato più da vicino alle ignominie della Croce.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 85-87.</p>
    </footer>
</body>
</html>
