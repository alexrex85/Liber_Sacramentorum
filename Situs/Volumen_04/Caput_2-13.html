<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-v-dopo-pasqua">DOMENICA V DOPO PASQUA</h3>
            <p>La Chiesa chiama <em>Pascha nostrum</em> la resurrezione di Gesù
            Cristo, perché Egli dopo il trionfo sulla morte e sul peccato diffuse
            sul suo corpo mistico la pienezza della sua vita divina, la grazia, i
            carismi del Paraclito e la suprema gloria dell’eternità; onde
            sant’Ambrogio ebbe a dire che il mondo tutto risorse insieme col
            Salvatore. Oggi le antifone dell’introito, dell’offertorio e della
            comunione, s’ispirano pertanto a un vivo sentimento di riconoscenza per
            tanto benefizio, e cantano la vittoria del risorto Gesù, la cui eco si
            diffonde sino agli estremi confini della terra.</p>
            <hr />
            <p>L’introito deriva da Isaia (XLVIII, 20), ed è un grido di giubilo
            sino agli ultimi confini del mondo, là dove pure, come in Africa, in
            Australia, tra i popoli più selvaggi e che sembrerebbero formare come
            l’anello di congiunzione tra l’uomo e la belva, viene annunciato Cristo
            Crocifisso, Redentore del genere umano.</p>
            <p>Nella colletta, noi ricordiamo che Dio è la fonte dell’essere; e
            quindi lo supplichiamo dapprima d’ispirarci sentimenti secondo giustizia
            e pietà, dandoci poi forza di ridurli in atto. Ecco quanto poco noi
            possiamo rivendicarci la gloria di quel po’ di bene che facciamo. La
            prima idea, la determinazione della libera volontà, l’esecuzione del
            buon proposito, tutto ci viene da Dio; così che di nostro non c’è altro
            che la nuda cooperazione alla grazia, siccome creature ragionevoli, e
            questo pure è da Dio. Questa verità del catechismo cattolico quali
            sentimenti d’umile soggezione a Dio e di diffidenza di noi medesimi non
            ci deve ispirare? Tant’è vero, dunque, che l’umiltà determina il ritmo
            delle nostre relazioni con Dio.</p>
            <p>Prosegue la lezione di san Giacomo (I, 22-27), nella quale ci si
            mette in guardia contro la falsa pietà, la quale fa consistere tutto in
            affetti sentimentali o in riti esterni, senza la rinunzia a noi
            medesimi, senza sforzi, senza fatiche. La vera religione invece, è
            attiva e si riconosce alle opere buone. L’Apostolo ne enumera alcune,
            quali la prudenza nel parlare, le opere di beneficenza ecc., quindi
            ricorda una virtù di carattere generale e che è quasi la condizione di
            tutte le altre: Il non partecipare allo spirito maligno del mondo, per
            vivere invece dello spirito del Vangelo.</p>
            <p>Ci riflettano tanti cristiani dei nostri giorni, pei quali tutto il
            Cristianesimo si riduce all’esser battezzati, e a compiere alla peggio
            quegli atti culturali che assai impropriamente si chiamano doveri
            religiosi. Il Cristianesimo dei così detti praticanti si riduce tutto
            lì. Eppure, sin dal loro battesimo essi hanno promesso di rinunziare al
            demonio ed alle sue pompe – ecco precisamente che cosa è lo spirito del
            mondo, la glorificazione cioè del Satana. – Essi sanno che Gesù s’è
            positivamente rifiutato di pregare per il mondo, – <em>pro eis rogo, non
            pro mundo</em> – e che lo spirito del Vangelo è spirito di
            mortificazione, d’umiltà, di carità, di purezza. Al contrario, eccoli là
            molti tra questi cristiani praticanti dei nostri giorni. Essi hanno
            quasi dimenticato il loro catechismo; sono i <em>gaudenti della
            vita</em>, e pensano che Dio e la Chiesa debbono già loro saper grado,
            perché essi fregiano del loro nome i circoli cattolici, e perché qualche
            volta si degnano d’onorare di loro presenza le funzioni parrocchiali.
            Vana illusione! San Giacomo c’insegna che questa gente seduce il proprio
            spirito, e che la loro religiosità è priva di solido fondamento.
            Dobbiamo abituarci a compiere le nostre pratiche religiose per
            convinzione e non per convenzione, e a questa intima convinzione
            dobbiamo poi accordare tutti gli atti della vita, tutte le intenzioni
            della mente, tutti i palpiti del cuore.</p>
            <p>Nel verso si canta ancora una volta la vittoria del Trionfatore della
            morte, la quale è tanto più gloriosa, perché Gesù appunto a cagione
            della sua morte cruenta è risuscitato dalla tomba, ed ha messo l’intera
            umanità a parte di questo trionfo. Egli ha trionfato, non colle armi
            tremende della sua divinità, ma nella debolezza della sua umanità. Il
            demonio lotta contro di lui, santo ed innocente; egli rimane spossato in
            quest’inutile lotta, e le armi sue vengono rintuzzate, cosi che non
            hanno poi efficacia alcuna contro di noi.</p>
            <p>Nel canto alleluiatico che precede il Vangelo, noi descriviamo colle
            parole del Salvatore tutta la parabola e il corso della nostra vita. Al
            pari di Gesù, noi pure veniamo da Dio e stiamo al mondo a compiere una
            missione. Quale? Quella della salvezza dell’anima, e d’andare a Dio. La
            vita è dunque un viaggio. Dove andiamo noi? La fiumana ci trasporta
            impetuosa nell’oceano dell’eternità. Noi andiamo a Dio, volere e non
            volere, giusti e peccatori, e la vita non può avere altro significato
            che questo, di ricercar Dio. Di ricercarlo cioè siccome Padre e
            Redentore sulla strada del Vangelo, onde poi ritrovarlo giudice pietoso
            presso l’origliere della nostra agonia. Per ritrovarlo allora, bisogna
            cercarlo adesso che c’è luce. Chi attende a ricercarlo quando la vita
            volge già all’occaso e c’involgono le tenebre di morte, s’espone al
            rischio di non trovare Dio mai più, né allora, né per tutta
            l’eternità.</p>
            <p>Nella lettura evangelica si continua il sermone di Gesù pronunciato
            in occasione dell’ultima Cena (Giov. XVI, 23-30). Coll’ascensione di
            Gesù al cielo, l’elevazione nostra alla dignità di figli di Dio,
            mediante l’effusione dello Spirito Santo, diviene perfetta e completa. A
            questa trasformazione radicale del nostro essere, si convengono perciò
            delle relazioni affatto nuove con Dio. Noi adesso non siamo più
            semplicemente dei sudditi e dei servi, ma siamo dei figli, i quali
            quando pregano vantano pure dei diritti imprescrittibili sul cuore del
            padre loro. È in questo senso che Gesù dice che assolutamente parlando
            non sarebbe punto necessaria la sua preghiera al Padre in favor nostro,
            perché il Padre per suo conto già ci ama teneramente. Di fatto però Gesù
            in cielo prega sempre per noi, sia per attestarci cosi il suo amore, sia
            ancora perché egli non può mai essere disgiunto dalle nostre relazioni
            con Dio. Se il Padre ci ama, se ci adotta per figli, se ci predestina
            alla grazia e poi alla gloria, è sempre in Gesù e per Gesù; onde la
            Chiosa termina cosi il suo inno consecratorio dell’Eucaristia: <em>Per
            Ipsum, et cum Ipso, et in Ipso est Tibi Deo Patri Omnipotenti in unitate
            Spiritus Sancti omnis honor et gloria</em>.</p>
            <p>Il verso offertoriale è identico a quello del mercoledì dei grandi
            scrutini battesimali. Iahvè non ha rigettata la mia supplica nel giorno
            della tribolazione, nel momento cioè in cui fu detto ai satelliti:
            «questo è il vostro momento e l’ora del potere del principe delle
            tenebre». Iahvè mi ha restituito a nuova vita, senza che gli avversari
            possano più vantarsi d’avermi sbalzato via dal posto centrale che occupo
            nella storia dei secoli. Voi tutti, o popoli, che entrate a parte di
            tanta misericordia, rendete pur grazie o fate risuonare degli inni
            festivi sino ai più remoti angoli del globo, annunziando dappertutto le
            glorie della Redenzione.</p>
            <p>Nella colletta sulle oblate si supplica Dio ad accogliere le
            preghiere del popolo fedele, che accompagnano le oblate che questo
            presenta all’altare quale simbolo della sua devozione. Per mezzo di
            queste offerte in antico i fedeli esprimevano la partecipazione attiva
            che intendevano di prendere al sacrificio del sacerdote. Ora la scemata
            devozione ha indotto la Chiesa a modificare su questo punto la sua
            primitiva disciplina; ma nei primi secoli, perché il sacrificio festivo
            che il vescovo o il parroco offriva per tutto il popolo rappresentasse
            anche materialmente l’offerta sociale di tutta la comunità fedele,
            ciascuno dei presenti, niuno eccettuato, compreso quindi anche il Papa a
            Roma, presentava all’altare la propria oblazione. In Laterano aveva
            luogo un’unica eccezione, ed era in favore dei piccoli cantori
            dell’orfanotrofio musicale, i quali però dovevano presentare nella messa
            almeno l’acqua da infondere nel calice del Divin Sacrificio.</p>
            <p>Nei secoli posteriori questa disciplina primitiva venne sostituita
            dall’uso di offrire al celebrante delle offerte in danaro, la così detta
            elemosina per la messa. Sarà bene però che i fedeli comprendano tutta
            l’importanza che deve avere questa loro contribuzione personale a
            sostenere le spese dì culto, e che la concepiscano, non già come un rito
            di devozione funebre in caso di morte di qualcuno dei loro cari, ma come
            una parte dei loro doveri di cristiani, e come una conseguenza del
            precetto imposto già da Dio agli Israeliti di concorrere cioè colle loro
            offerte alle spese cultuali del Tempio, ed al mantenimento dei ministri
            del santuario. Quest’obbligo oggi appunto diviene più doveroso e grave,
            dacché i governi liberali hanno confiscato quasi tutte le rendite
            ecclesiastiche, riducendo la Chiesa non dirò già semplicemente a
            mantenersi, ma a sostenere ancora tutte le sue numerosissime istituzioni
            di beneficenza, di propaganda ecc. colle sole elemosine dei suoi
            figli.</p>
            <p>L’antifona per la Comunione è tolta dal salmo 95, ed è un grido di
            giubilo che fa dolcissima eco a quello dell’introito. Cantate a Iahvè,
            benedite il nuovo nome che gli è stato attribuito in premio della sua
            dolorosa passione. Questo nome che è sopra ogni altro nome e al quale,
            loro malgrado, sono costretti a piegar tremanti il ginocchio gli stessi
            spiriti infernali, è Gesù, cioè Salvatore del genere umano. Questo nome,
            quando fu imposto al divin Pargoletto il giorno della sua circoncisione,
            rappresentava un programma profetico, che ora finalmente ha conseguito
            la sua realizzazione, dacché il Salvatore nel mattino di Pasqua ha
            inaugurato un giorno nuovo, un giorno non umano, ma che ha fatto solo il
            Signore, l’èra messianica della redenzione.</p>
            <p>Nella colletta eucaristica, siccome frutto della santa Comunione, noi
            domandiamo che Gesù c’infonda una gran fame e sete di cose buone,
            d’ideali santi, di giustizia, di verità. Beate quelle anime che, al pari
            di Daniele, vivono di questi santi <em>desideri</em>! Chi accende in
            loro questa santa fiamma, chi eccita nel loro cuore questa fame e sete
            di Dio, saprà poi ben saziarla.</p>
            <p>Andare al Padre, ecco tutto il significato e il ritmo della vita. Non
            ce n’è altro. Andare dietro a Gesù, per la <em>via Crucis</em> dei
            doveri del proprio stato, ecco il sublime olocausto che impone lo
            spirito evangelico. Ma quanto rare sono quelle anime che, al pari di san
            Filippo Neri, fanno il generoso proposito di non soffermarsi mai a
            guardar alcuna cosa per via, e di non cercar mai altro riposo del cuore,
            che nel guardare da lungi la lontana meta del cielo!</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 114-118.</p>
    </footer>
</body>
</html>
