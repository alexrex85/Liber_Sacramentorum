<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-iv-dopo-pasqua">DOMENICA IV DOPO PASQUA</h3>
            <p>Tutte le domeniche tra Pasqua e Pentecoste sono quasi una
            continuazione della solennità pasquale; onde quest’oggi tanto l’introito
            che i versi dopo la lezione dell’epistola di san Giacomo, celebrano la
            vittoria del Forte, che nella possanza del suo braccio trionfò della
            morte e del peccato.</p>
            <p>La venuta dello Spirito Santo preannunziata quest’oggi nella messa,
            rende assoluta e irriconciliabile l’antitesi tra la Chiesa e lo spirito
            mondano. Il Paraclito costituisce la Chiesa una, dandole un identico
            volere, un’identica fede, un’identica vita soprannaturale in Cristo
            Gesù, mentre il mondo vieppiù indurisce nel suo peccato. La Pentecoste
            pertanto è la glorificazione suprema di Gesù e del suo mistico corpo, ed
            è in questo senso che lo Spirito Santo convince il mondo di deicidio,
            pronunzia sul demonio la suprema condanna, e rende giustizia al
            Salvatore, predicandolo siccome figlio unigenito di Dio, assiso in cielo
            alla destra del Padre.</p>
            <hr />
            <p>L’introito deriva dal salmo 97. Cantate a Iahvè un inno nuovo, qual’è
            quello che intona il Cristo, inaugurando la sua nuova vita di gloria e
            di trionfi il giorno della sua resurrezione. Né basta; questa lieta
            rinnovazione comprende tutto intero il mondo, il quale si associa a tale
            giubilo di Gesù. Infatti Iahvè ha rivelato innanzi a tutta quanta
            l’umanità quel suo «Giusto», quel Salvatore, al cui secreto da principio
            i Profeti avevano iniziata la sola nazione giudaica. L’eterno Padre ha
            fatta la presentazione del proprio Unigenito al mondo, in pieno meriggio
            e sulla cima d’un monte dov’erano adunati Giudei, Greci e Romani, perché
            oggimai tutti i popoli, senza monopolio nazionale di culto, potessero
            volgere il loro sguardo al Crocifisso, salutandolo Redentore universale
            del genere umano.</p>
            <p>Nella colletta ai accenna dapprima al prodigio che Iddio compio per
            mezzo della santa fede; in grazia della quale tanta moltitudine di
            credenti professa un unico simbolo di fede, nutre un identico ideale di
            salute. E poiché il Signore con questa unità di dottrina si mostra
            veramente arbitro dei cuori, così noi gli domandiamo d’indirizzare Egli
            il cuore nostro, perché in mezzo all’avvicendarsi degli eventi umani,
            ora tristi, ora lieti, là miri sempre il nostro affetto, dove
            esclusivamente sono riposte le gioie più veraci, cioè in Dio solo.
            Infatti, tutto in questo mondo mutasi, passa e vien meno; solo Dio
            rimane in eterno.</p>
            <p>Segue il ciclo delle letture apostoliche con la continuazione
            dell’Epistola di san Giacomo (I, 17-21), iniziata già la domenica
            precedente. In essa il fratello cugino di Gesù e il primo vescovo di
            Gerusalemme, alle speculazioni della falsa gnosi, che fin d’allora
            tentava d’inquinare le limpide sorgenti dell’ispirazione evangelica,
            contrappone soprattutto il contenuto morale del Vangelo, dimostrando
            vana quella fede inerte, che è una cognizione speculativa e non
            un’opera, che non s’afferma cioè, né produce frutto di buone azioni.
            Questa sentenza di san Giacomo contiene l’anticipata condanna di tutto
            quel sistema protestantico che nega la necessità delle buone opere, e
            della religione, che vuole essere una vita vissuta, fa semplicemente una
            teoria pensata in iscuola. Lutero ben s’accorse che san Giacomo gli era
            contrario; onde egli sfogò la bile cassando la sua epistola dal ruolo
            delle Scritture, e chiamandola <em>straminea</em>, cioè di nessun
            valore. Anche dopo Lutero l’argomento del fratello del Signore conserva
            tutto il suo valore, e può essere invocato siccome un criterio per
            riconoscere dove si trovi la vera Chiesa di Gesù Cristo. Si richiedono
            dunque la fede retta e le opere virtuose. Una morale che non abbia il
            suo fondamento nel dogma, è come una casa che poggia sull’arena; è uno
            stolto che opera rettamente, né il sa, né lo vorrebbe sapendolo. Una
            fede al contrario che neghi la necessità delle opere conformi ai suoi
            dettami, è una tale mostruosità e un controsenso, che ha qualche cosa di
            osceno e di antisociale. – La frase: <em>crede firmiter et pecca
            fortiter</em> è proprio di Lutero. – La sola Chiesa Cattolica dai frutti
            copiosi e magnifici di santità, d’amore e di zelo che produce, si fa
            conoscere dovunque per la sola e legittima depositaria del messaggio
            salvatore del Cristo.</p>
            <p>La pericope evangelica è tolta, secondo il solito, dal sermone
            dell’ultima Cena (Giov. XVI, 6-14). Gesù quasi si duole che noi non
            entriamo in domestichezza con lui, e che, mentre egli ci dichiara
            d’essere già in procinto di partire, non ci curiamo neppure di
            dimandargli: Signore, dove vai tu? Egli sì, partirà, ma pel nostro bene;
            giacché se prima Egli non conseguirà in cielo alla destra del Padre la
            pienezza definitiva della gloria che ha meritata nella passione, non
            potrà diffondere questa gloria dal capo su tutte le membra del suo
            mistico corpo.</p>
            <p>Questa glorificazione di Gesù per mezzo della diffusione della grazia
            nella Chiesa, è appunto la missione speciale riservata allo Spirito
            Santo. Così Questi riparerà all’onore tolto dal mondo al Salvatore nella
            sua condanna a morte, ed anticiperà in certa guisa il finale giudizio
            dei reprobi ostinati, lasciandoli alla loro sorte e santificando solo
            coloro che credono Gesù salvatore del genere umano.</p>
            <p>L’antifona offertoriale, colla lussureggiante sua melodia gregoriana
            che è uno dei più squisiti capolavori del genere, è identica a quella
            della seconda domenica dopo l’Epifania. Se allora veniva invitata tutta
            la terra ad ammirare il prodigio d’amore che Iddio aveva mostrato al
            mondo coll’incarnazione del Verbo, quanto più non lo si deve ripetere
            ora che il Signore ha associato l’umanità redenta alla grazia, alla
            resurrezione, alla finale glorificazione di Gesù?</p>
            <p>Nella preghiera d’introduzione all’anafora consecratoria, ricordiamo
            a Dio che il sacrificio eucaristico stabilisce fra cielo e terra delle
            mutue relazioni, le quali a farle meglio intendere al semplice popolo,
            potrebbero paragonarsi quasi a quelle commerciali. Noi diamo a Dio Gesù
            quale prezzo del nostro riscatto, ed Egli in cambio dona a noi se
            stesso, di cui è caparra la grazia sua. Questo è lo stato delle cose tra
            noi e Dio. Adesso sta a noi di non alterarlo col venir meno al
            contratto, e dipartirci da quella interiore imitazione di Gesù, che è
            condizione primaria ed essenziale d’eterna salvezza. Perché ciò? Perché
            il Gesù che noi dobbiamo dare al Padre quale prezzo di nostra ricompra,
            dev’essere un Gesù vissuto e partecipato da noi mediante l’unione
            dell’anima nostra con Lui, cui abbracciamo per la fede e per le
            opere.</p>
            <p>L’antifona per la Comunione, tolta dall’odierna lezione evangelica, è
            quasi una rinnovata minaccia al mondo. Quando verrà il Paraclito, si
            dice, egli accuserà il mondo di deicidio, riparerà l’ingiustizia
            commessa contro Gesù, e giudicherà quelli che così iniquamente sedettero
            a condannarlo. Questo giudizio, in attesa di quello finale, è
            semplicemente negativo. Lo Spirito Santo è luce e Vita. Gli empi
            chiudono ostinatamente gli occhi, e oppongono viva resistenza, perché
            questa luce non li abbagli, questa vita non li riscaldi e li sospinga al
            bene. Ecco, giusta la frase della Scrittura, la prima morte, la quale è
            foriera della morte seconda e perpetua, di cui ci fa cantare la Chiesa:
            a morte perpetua libera nos, Domine.</p>
            <p>Nella colletta di ringraziamento supplichiamo il Signore affinché
            l’Eucaristico sacrificio espii gli errori della trascorsa vita, e ci
            agguerrisca contro i futuri possibili pericoli. Molti riflettono troppo
            poco all’obbligo in cui siamo, anche dopo la Sacramentai Confessione, di
            far penitenza dei peccati commessi. Ecco che il Divin Sacrificio, in
            forza del suo valore espiatorio, viene assai opportunamente in nostro
            soccorso. Ascoltiamo dunque con questo spirito di verace penitenza la
            santa messa; procuriamo che dal sacerdote sia talora offerta a tale
            scopo, e noi così abbrevieremo di molto il tempo del nostro
            purgatorio.</p>
            <p>La distinzione del mondo e della Chiesa, oggi viene pronunziata in
            modo netto. Lo spirito di Gesù comunica alia Chiesa quella suprema
            glorificazione che il Crocifisso ha meritato pel capo e per le membra
            del suo corpo mistico; glorificazione che ora avvolge le membra con
            un’aureola di grazia e di santità, ma che a suo tempo si trasformerà in
            un nimbo di gloria. Il mondo invece <em>in maligno est positus</em>.
            Egli è invasato dallo spirito del Satana, che è spirito d’odio, e perciò
            non può punto partecipare di questa vita divimi di carità, di cui il
            Paraclito è principio e fonte vitale d’amore.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 111-114.</p>
    </footer>
</body>
</html>
