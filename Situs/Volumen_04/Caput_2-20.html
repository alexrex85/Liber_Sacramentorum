<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-dopo-lascensione">DOMENICA DOPO L’ASCENSIONE</h3>
            <p><strong>Stazione a Santa Maria «ad Martyres».</strong></p>
            <p>La celebrazione dell’Ottava dell’Ascensione data soltanto dal secolo
            XV, onde nei documenti romani anteriori questa domenica viene chiamata
            semplicemente <em>dominica de rosa</em>. La stazione è assegnata al
            tempio di <em>Sancta Maria rotunda</em>, l’antico santuario dei Martiri,
            una volta il <em>Pantheon</em> d’Agrippa. Il Papa stesso vi celebrava la
            messa e vi recitava l’omilia, annunziando al popolo la prossima venuta
            dello Spirito Santo. Anzi, a dare una forma più sensibile al tema da lui
            svolto, dall’alto dell’occhio centrale dell’edificio, mentre il
            pontefice predicava, si faceva cadere sui fedeli una pioggia di rose,
            <em>in figura eiusdem Spiritus Sancii</em>. Anche adesso la messa in cui
            si fa soltanto una commemorazione dell’Ascensione è tutta in
            preparazione della prossima festa della Pentecoste, l’epistola di san
            Pietro descrive i diversi carismi dello Spirito Santo, e la lezione
            evangelica contiene la formale promessa che ne fece Gesù nell’ultima
            cena.</p>
            <hr />
            <p>L’introito è derivato dal salmo 26: «Ascolta, Iahvè, la mia voce, ti
            chiamo; sento dirmi in cuore: cerca la mia faccia. Io ho ben ricercato
            la tua faccia. Non mi velare il tuo volto».</p>
            <p>Questo magnifico introito dove con tanta insistenza ci si insegna a
            ricercare sempre il volto di Dio, cioè ad averlo sempre presente nei
            nostri pensieri e nei desideri, ha suggerita l’odierna stazione a Santa
            Maria ai Martiri. Ivi infatti nel medio evo in una cassa chiusa a
            tredici chiavi si conservava l’immagine del Santo Volto, che Dante
            chiamava già la Veronica nostra e che però a suo tempo era stata già
            trasportata nella basilica Vaticana.</p>
            <p>Nella colletta dimandiamo al Signore – al quale sottostà anche il
            libero determinarsi del nostro arbitrio – di concederci una volontà a
            lui devota, cioè di volere lui solo; né soltanto di volerlo, ma di
            realizzare praticamente questo proposito di vita devota, in grazia di
            una buona vita e di azioni virtuose. A tale proposito, con fine arguzia,
            ma con molta verità, si suol ripetere che l’inferno è ripieno di buoni
            propositi, i quali tuttavia non sono stati mai effettuati in loro vita
            dai dannati. San Filippo era solito di dire con quello spirito
            scherzevole che tanto lo distingue: «Fatti, fatti, e non parole».</p>
            <p>Nella lezione san Pietro (I, IV, 7-11) al dimani dell’incendio
            neroniano ed alla vigilia dei roghi umani nel circo vaticano, ammonisce
            i fedeli a stare in previsione ed in preghiera. I doni che Dio dà a
            ciascuno, sono destinati ad utilità comune, giacché noi non siamo che
            dispensieri dei comuni tesori del Padre celeste. È con questo spirito
            che dobbiamo impiegare le facoltà ricevute, destinandole a vantaggio dei
            fratelli. Chi ha un’attitudine, chi ne ha un’altra; nessuna in sé è
            completa. Tutte però si completano a vicenda quando ciascuna viene messa
            a profitto della intera comunità cristiana. Esercitando cosi la carità
            verso gli altri, questa corrente d’amore vale a purificarci dal reato
            delle nostre colpe, e ci prepara a sostenere il giudizio di Dio.</p>
            <p>Il verso è tolto dal salmo 46: Dio è il re di tutta la terra. Egli ha
            schiacciati i sudditi che gli si erano ribellati, cioè gli Angeli
            apostati, i quali al principio della creazione s’erano rifiutati di
            riconoscerlo loro capo nella sua natura umana. Egli ha fatto sedere
            quest’umanità sul suo trono santo, il quale oggi è detto suo, perché gli
            appartiene in conseguenza dell’unione ipostatica colla natura divina e
            pei meriti della sua passione e morte.</p>
            <p>Il verso che precede il Vangelo è tolto da san Giovanni (XIV, vers.
            18): «Non vi lascerò già orfani. Io vado, ma ritornerò tosto a voi colla
            mia grazia, per mezzo del mio Spirito, nella mia Eucaristia. Voi allora
            ne sarete inondati di gaudio». Ecco dunque le fonti della gioia
            cristiana, il contatto continuo con Gesù attraverso i Sacramenti della
            Chiesa.</p>
            <p>La lezione evangelica è tolta da san Giovanni (XV, 26-27 e XVI, 1-4).
            La missione del Paraclito dev’esser quella di rendere testimonianza
            della santità di Gesù contro quel mondo che una volta lo condannò a
            morte.</p>
            <p>Gli Apostoli e la Chiesa vengono associati a questa missione, giacché
            essi colla loro santità, coll’impavida predicazione, coll’esercizio
            delle più ardue virtù attraverso le più dure prove, nelle carceri, sui
            roghi, sui patiboli, attestano perennemente la divinità del Salvatore
            Crocifisso.</p>
            <p>L’antifona per l’offertorio è la stessa che per l’Ascensione. Come la
            tromba angelica accompagna Gesù che sale al cielo, così questo medesimo
            suono lo accompagnerà il giorno del suo ritorno in terra, quando tutti i
            morti risorgeranno dalle loro tombe e gli moveranno incontro. Queste
            trombe angeliche simboleggiano altresì la predicazione evangelica fatta
            dai vescovi e dai pastori d’anime. Infatti anch’essi sono chiamati
            nell’Apocalisse gli Angeli della rispettiva Chiesa alla quale lo Spirito
            Santo stesso li ha preposti, affinché pascano il gregge acquistato dal
            Cristo col proprio sangue.</p>
            <p>Nella colletta prima dell’anafora consacratoria supplichiamo Dio che
            l’offerta immacolata dell’Eucaristia sia per noi fonte di purificazione,
            non solo, ma che questo lavacro nelle acque della redenzione dia
            giovanile vigore alle nostre membra, così che possiamo compiere
            alacremente la nostra ascensione al cielo. La salita è ardua, il clima
            ossigenato, e guai ai petti deboli. È assolutamente necessario il pane
            dei forti, e che infonde vigoria. Questo pane è appunto quello che fu
            indicato ad Elia, quando dové guadagnare le vette granitiche del Sinai.
            Questo pane è Gesù.</p>
            <p>L’antifona per la Comunione è tolta all’ultima preghiera di Gesù alla
            Cena (Giov. XVII, 12-15): «Padre, sintanto che sono stato con essi, io
            ho custoditi quelli che tu nella tua imperscrutabile predestinazione
            avevi a me concesso. Non è perito alcuno, eccetto il figlio di
            riprovazione, e questo ancora perché egli ostinatamente l’ha voluto a
            dispetto di tutti gli sforzi del mio amoroso cuore per salvarlo. Adesso
            io salgo a te. Ti prego adunque, non che tu tolga dal mondo i miei
            fedeli, ma che tu li sottragga allo spirito nefasto del mondo».</p>
            <p>Ecco dunque la volontà di Dio: vivere a parte dallo spirito del
            mondo, non già dal mondo. Non è necessario, né sempre sarebbe lecito di
            ritrarsi materialmente dal consorzio umano per vivere a sé e sfuggire
            ogni pericolo. Il cristiano, e massimamente il sacerdote, il religioso,
            vive e sta nel mondo finché Dio lo vuole, ma senza però parteciparne più
            allo spirito, senza più appartenervi. Egli sta nel mondo come il raggio
            solare, il quale illumina e riscalda questa misera terra, senza tuttavia
            macchiarsi dei delitti che alla sua luce si consumano.</p>
            <p>Nella bella colletta di ringraziamento si supplica il Signore a
            concederci il vero spirito eucaristico, che è quello d’una tenera ed
            amorosa gratitudine per gli splendidi doni che Egli ci ha fatti, di
            umile ed intima unione con Gesù-ostia; in modo che Egli viva in noi, e
            noi possiamo vivere non più del nostro, ma del suo spirito.</p>
            <p>Lo spirito eucaristico è dunque spirito d’unione con Gesù, spirito
            d’umiltà, di sacrificio, di silenzioso raccoglimento. Sono appunto
            questi gli effetti della santa Comunione e i doni carismatici che la
            Chiesa implora dallo Spirito Santo nell’antica anafora consacratoria:
            <em>ut quotquot ex hac altaris participatione Sacrosanctum Filii tui
            Corpus et Sanguinem sumpserimus, omni benedictione coelesti et gratia
            repleamur</em>.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 145-152.</p>
    </footer>
</body>
</html>
