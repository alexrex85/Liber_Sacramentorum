<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="martedì-di-pentecoste">MARTEDÌ DI PENTECOSTE</h3>
            <p><strong>Stazione a Santa Anastasia.</strong></p>
            <p>Invece della basilica di San Paolo, troppo lontana dalla città, per
            una stazione estiva, quando già il sole coi suoi raggi infuocati
            dardeggia sull’Urbe, oggi viene prescelto il titolo di Anastasia, la
            chiesa di corte durante il periodo bizantino. Anche l’introito della
            messa tratto dagli Apocrifi di Esdra, – affatto screditati in Roma –
            sembra rivelare un’origine, o almeno un influsso greco, e ci fornisce
            così un prezioso criterio cronologico per determinare il tempo quando
            l’ottava di Pentecoste prese quell’intenso sviluppo che si nota ora nel
            Messale.</p>
            <hr />
            <p>L’introito è il seguente (IV Esdr., II): «Rallegratevi pure nella
            vostra gloria – lode a Iahvè – rendendo grazie a Dio che v’ha chiamato
            al regno celeste. Lode, lode a Iahvè».</p>
            <p>Infatti il Cristiano deve sentire altamente la dignità del proprio
            stato, senza mai permettersi alcunché che degradi la sua nobiltà di
            figlio dell’Altissimo.</p>
            <p>Segue il salmo 77: «Ascolta, popolo mio, la mia legge; porgi orecchio
            alle parole del mio labbro. ℣. Gloria, ecc.».</p>
            <p>La colletta è la seguente:<br />
            <em>Preghiera</em>. — «Ci assista, o Signore, la grazia dello Spinto
            Santo, che purifichi benigna i nostri cuori e ci protegga contro ogni
            avversità. Per il Signore, ecc.».</p>
            <p>Quanta unzione, quanta brevità e profondità di significato nella
            preghiera della Chiesa!</p>
            <p>La purificazione di cui qui si parla avviene pel fuoco dell’amore, il
            quale brucia e consuma nel cuore quanto non è oro puro, cioè non è fatto
            per Iddio.</p>
            <p>La lezione degli Atti degli Apostoli ha una grande importanza
            dogmatica, giacché dimostra che, mentre i diaconi e chiunque altro
            ancora possono essere i ministri del sacramento del Battesimo, il
            conferimento dello Spirito Santo è riservato invece agli Apostoli e ai
            loro successori.</p>
            <p>Dietro al fatto dogmatico della Cresima riservata agli Apostoli e ai
            loro successori, nella lezione (Act. VIII, 14-17) è a rilevare il valore
            liturgico dell’espressione: <em>Oraverunt pro ipsis ut acciperent
            Spiritum Sanctum</em>. Questa prece non era già una preghiera privata,
            anteriore alla collazione del Sacramento della Confermazione, ma, come
            c’insegnano le antiche liturgie, una vera epiclesi sacramentale, che
            accompagnava l’imposizione delle mani degli Apostoli, e con ogni miglior
            probabilità, anche l’unzione del capo col sacro Crisma del Paraclito,
            <em>in quo</em>, come diceva l’Apostolo ai suoi fedeli, <em>signati
            estis</em>.</p>
            <p>Il verso alleluiatico è il seguente: «Lode, lode a Iahvè. ℣. (Giov.
            XIV) Lo Spirito Santo v’insegnerà quanto io vi ho detto».</p>
            <p>Il resto è come il dì di Pentecoste. «℣. Vieni, ecc.».</p>
            <p>Il brano del santo Evangelo dichiara la suprema missione di Gesù,
            inviato da Dio e consacrato dalla pienezza della grazia dello Spirito
            Santo alla redenzione del mondo. Colui che senza questa celeste missione
            si presenta agli uomini e si arroga l’ufficio d’insegnar loro, farà
            opera sterile e dannosa; mentre al contrario, nulla potrà contrastare
            all’efficacia della parola evangelica, destinata a recare ai credenti
            una inesauribile vita.</p>
            <p>Le lezioni evangeliche durante questa settimana ci parlano tutte
            dell’amore portato da Gesù all’umanità, e ci descrivono il divin
            Redentore sotto le imagini più attraenti, quella del pastore pietoso,
            quella del taumaturgo che risana i paralitici e i febbricitanti. A primo
            aspetto, non si comprende punto in quale relazione siano queste lezioni
            colla settimana di Pentecoste; ora, siccome in Roma, questa ottava venne
            più o meno introdotta durante il periodo bizantino, e nel rito greco le
            domeniche pasquali hanno appunto per lezioni evangeliche le pericopi del
            buon Pastore, del Paralitico, ecc., cosi è probabile che la Sede
            apostolica terminata appena la serie delle sue letture pasquali, tolte
            esclusivamente dal sermone convivale di Gesù secondo Giovanni, dovendo
            redigere il proprio ciclo liturgico per l’ottava di Pentecoste, si sia
            ispirata all’uso orientale.</p>
            <p>L’odierna lezione evangelica ci descrive Gesù sotto il dolcissimo
            simbolo del buon Pastore. Egli ci dà i criteri che distinguono dalla sua
            religione, che è l’unica vera, tutte le sètte false. In primo luogo i
            propagandisti di queste ultime sono ladri, i quali senza alcun titolo si
            sono subdolamente introdotti nel gregge d’un altro ed hanno fatto strage
            delle pecore. Essi non sono passati per la porta, ma sono scivolati
            dentro d’altra parte, cioè con mezzi illeciti, frode ed ipocrisia. Tra
            loro e le pecore non c’è stata vera intesa né corrispondenza d’affetto;
            essi si sono semplicemente imposti colla prepotenza, non hanno
            convertito i cuori. La condotta di simili riformatori è stata
            scandalosa; essi hanno bensì fatto camminare il gregge, ma non l’hanno
            preceduto coll’esempio della propria vita virtuosa. Il fine poi di
            simili intraprese di riforma, è stato un enorme disastro ed una ecatombe
            d’anime.</p>
            <p>A queste note descritte nel santo Vangelo non possiamo noi già
            discernere la genesi, i caratteri e la storia di tutte le eresie, dalla
            gnosi antica sino al recente modernismo? Solo Gesù è il Pastore buono il
            quale stabilisce fra il suo ed il nostro cuore delle forti correnti di
            santa dilezione. Egli ci precede col suo esempio e guida le anime nostre
            pei pascoli ubertosi della divina grazia e degli ineffabili
            Sacramenti.</p>
            <p>Il verso offertoriale è identico a quello del mercoledì di Pasqua. La
            manna di cui si pascono i fedeli è d’origine celeste ed alimenta le
            nostre forze perché vivano del cielo e tendano al cielo. L’Eucaristia si
            chiama il pane degli Angeli, perché come in cielo i santi nel lume della
            gloria si pascono della chiara visione di Dio, così in terra i fedeli
            attraverso i fulgori della fede conseguiscono anticipatamente questo
            possesso nella sacra Comunione.</p>
            <p>La colletta sulle oblate distingue bene tra il Sacrificio e la sacra
            Comunione. L’offerta del Sacrificio è destinata ad impetrarci dal
            Signore la grazia dell’interiore purificazione del cuore, affinché
            questo riceva Gesù eucaristico colle disposizioni migliori perché la
            Comunione riesca fruttuosa.</p>
            <p>Dopo l’effusione dei doni carismatici conseguiti per mezzo della
            santa Comunione, noi nell’Antifona ricordiamo la promessa che ce ne
            aveva fatto Gesù nell’ultima Cena. Lo Spirito Santo, aveva detto, Egli
            mi glorificherà. E noi assistiamo a questa glorificazione, ne siamo
            anzi, più che testimoni, viva parte; giacché abbiamo veduto come
            all’invocazione della virtù divina sulle oblate deposte sull’altare, s’è
            compiuto il prodigio della loro transustanziazione nel Corpo e nel
            Sangue di Gesù Cristo. Quello che la parola evangelica ci aveva
            insegnato: questo è il mio corpo, questo è il mio sangue, ora viene a
            confermarcelo lo Spirito Santo, giacché la sua grazia riempie la
            comunione nostra con quella vittima umiliata ed immolata. Ne segue che
            il divin Sacramento, mentre ci associa alla morte redentrice del Cristo,
            ci unisce altresì nello Spirito Santo alla sua vita indefettibile di
            gloria e di santità.</p>
            <p>La colletta di ringraziamento esprime in altri termini l’idea che
            oggi ritorna sovente nella messa: la grazia dello Spirito Santo contiene
            la remissione dei peccati. Il senso è ovvio: il peccato è un gelo che
            agghiaccia il cuore; il peccato è una specie di materiale da scarto col
            quale noi tentiamo di costruire il nostro edificio spirituale,
            sostituendo all’oro e alla pietra del legno e dei fuscelli. Viene il
            fuoco dello Spirito Santo e strugge tutto questo materiale combustibile,
            che vanamente occupa posto. Il gelo si liquefa, ed il cuore viene
            purificato dalle sue sozzure. Torna a proposito il ripetere ciò che
            disse il Salvatore a riguardo della Peccatrice di Magdala: Siccome ha
            amato fortemente, le sono stati perdonati dei grandi peccati.</p>
            <p>La Chiesa durante quest’ottava di Pentecoste celebra più
            particolarmente i fulgori della grazia e l’opera intima dello Spirito
            Santo nella santificazione del corpo mistico di Gesù. Così quest’oggi,
            nel versetto della Comunione si ripetono le parole del Salvatore: «Lo
            Spirito che procede dal Padre, egli mi glorificherà», e questa
            glorificazione massimamente consiste nella nostra santificazione e nello
            sviluppo del regno di Dio nelle anime nostre.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 164-167.</p>
    </footer>
</body>
</html>
