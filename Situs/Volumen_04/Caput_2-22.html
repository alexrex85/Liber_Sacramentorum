<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-di-pentecoste">DOMENICA DI PENTECOSTE</h3>
            <p><strong>Stazione a San Pietro.</strong></p>
            <p>Quest’oggi, mediante l’effusione dello Spirito Santo, Gesù risorto da
            morte ed assiso alla destra del Padre, comunica alle membra del suo
            mistico corpo la sua vita divina. Così la Chiesa che fino ad oggi vagiva
            come in culla tra le ristrette mura del cenacolo, conseguita ormai la
            sua integrale perfezione, tutta radiante di santità e di verità, fa la
            prima apparizione al mondo. Lo Spirito Santo che fluisce quest’oggi
            nelle sue vergini membra le comunica la vita di Gesù, associandola ai
            suoi ideali, all’opera sua redentrice; onde Paolo ha potuto ben dire che
            le fatiche apostoliche degli operai evangelici fanno parte dell’opera
            della Redenzione; anzi, il Salvatore stesso, sulla via di Damasco, ha
            dichiarato al medesimo apostolo che Egli appunto era colui che veniva
            perseguitato e soffriva nelle membra della sua Chiesa.</p>
            <p>Il protagonista della prima Pentecoste cristiana è Pietro, intorno al
            quale si stringe il piccolo gregge del Sion: egli inizia quest’oggi
            l’esercizio del primato pontificio annunziando per il primo la novella
            evangelica ai rappresentanti delle varie nazioni, senza distinzione di
            patria e d’origine, senza differenza di confini di regni o di città; a
            nome della Chiesa intera, è parimente Pietro che protesta contro la
            volgare calunnia di ebrietà apposta agli apostoli; è egli infine che in
            quella prima predica converte e battezza i primi tremila neofiti, che
            aumentano la famiglia del Nazareno.</p>
            <p>Perciò l’odierna stazione, a differenza del giorno di Pasqua, è nella
            Basilica vaticana, dove altra volta il Papa celebrava i primi vesperi,
            le vigilie notturne e la messa. Giusta il rito romano delle maggiori
            solennità dell’anno, questa notte l’ufficio vigiliare era doppio;
            dapprima si celebrava nell’ipogeo sotterraneo, dove si venerava l’arca
            sepolcrale dell’Apostolo, indi all’altare maggiore. In quest’ ultimo,
            che era il più solenne, i canonici cantavano la prima lezione, i
            cardinali la seconda e il Papa stesso la terza. Dopo la messa il
            pontefice veniva incoronato col <em>regnum</em>, e ritornava
            processionalmente in Laterano.</p>
            <hr />
            <p>L’introito derivato dalla <em>Sapienza</em>, I, 7, vorrebbe esser
            gustato attraverso la melodia maestosa e giuliva di cui l’ha adornato
            l’antico genio musicale gregoriano. Si sa bene che tutti gli attuali
            testi del messale e del Breviario sono rivestiti di ricche melodie. Come
            chi vuol gustare un’opera teatrale non si limita a leggere il libretto
            del poeta, ma bisogna che ascolti la musica e veda la messa in scena
            dell’opera, così ad intender bene la bellezza, il genio, l’efficacia
            potente, della sacra liturgia sul popolo cristiano, bisogna vederla
            riprodotta integralmente in tutto il suo splendore d’edifici, di sacri
            ministri, di vesti, di canti, di suoni e di riti, senza giudicare troppo
            dalle riduzioni. «Lo Spirito di Iahvè ha ripiena la terra, e questo
            cosmo che tutto contiene pronuncia verbo di saggezza». Questo è detto
            anzitutto della sapienza e della bontà di cui Dio ha lasciato profonde
            traccie nella creazione; ma vale assai più per l’ordine soprannaturale
            al quale Dio ci ha elevati. Il Signore ha diffuso il suo Paraclito su
            tutti i Cristiani; la predicazione evangelica, mediante la quale lo
            Spirito Santo inizia i credenti agli intimi secreti della Divinità, ha
            risuonato in tutti i regni, sino agli ultimi confini del mondo, ed oggi,
            in grazia del suo catechismo, la semplice vecchierella del villaggio in
            ordine a Dio ed al proprio ultimo fine, ne sa più che tutti gli antichi
            sapienti d’Atene e di Roma.</p>
            <p>Segue l’antifona il bel salmo 67: «Sorga Iahvè e siano sgominati i
            suoi avversari, e quelli che l’odiarono fuggano innanzi a lui».
            Quest’inno di guerra conviene assai bene alla venuta in terra del
            Paraclito. Egli è venuto a vendicare l’innocenza di Gesù, e lo fa
            riempiendo la Chiesa di tanta trascendenza di santità, che questa forma
            quasi un fuoco nel quale si prelude al giudizio finale dei nemici di
            Dio. Chi non crede e non ama, questi già è stato giudicato dal
            Paraclito. Egli da se stesso si è messo fuori dalla via della
            salute.</p>
            <p>La colletta è la seguente: «O Dio, che in questo giorno hai
            ammaestrato i cuori dei tuoi discepoli coi fulgori del Paraclito, ci
            concedi colla sua assistenza di sentir rettamente, e cosi di aver parte
            anche alle sue consolazioni».</p>
            <p>Due cose domanda qui la Chiesa: La prima è di avere il senso delle
            cose di Dio, il che denota un certo benessere spirituale, ed è la
            conseguenza della vita interiore che il Paraclito ci alimenta
            nell’anima. La seconda poi è di ricevere il conforto dello Spirito Santo
            il quale si denomina appunto Paraclito, perché Gesù ce lo ha donato
            affinché colle sue consolazioni spirituali ci conforti a sostenere le
            lotte della vita cristiana, e ci trattenga da cercare le consolazioni
            dannose della natura corrotta.</p>
            <p>Nella lezione tratta dagli Atti degli Apostoli (II, 1-11) si descrive
            il miracolo della discesa dello Spirito Santo sugli Apostoli. Sono a
            notarsi le circostanze. Gli undici ci si erano preparati col ritiro di
            dieci giorni in compagnia e sotto gli auspici della Santissima Vergine.
            Essi vivevano in comune, con grande pace ed armonia, sotto l’ubbidienza
            di Pietro. Essi si trattenevano in preghiera durante l’ora di terza. Lo
            Spirito Santo discese su di essi in forma di lingue di fuoco. Che cosa
            vuole insinuarci tutto questo complesso di circostanze, se non lo
            spirito di raccoglimento, una tenera devozione alla Santa Vergine,
            un’assoluta soggezione al Vicario di Cristo, un amore grande per la
            concordia e carità fraterna anche a prezzo di sacrificare la nostra
            troppo suscettibile personalità, uno zelo indefesso per la
            preghiera?</p>
            <p>Ecco le migliori condizioni per impetrare il dono dell’amor di Dio.
            Ecco pure ciò che si richiede da noi, perché lo Spirito Santo ci
            trasformi in apostoli, anche a vantaggio dei nostri prossimi.</p>
            <p>Il verso alleluiatico è tolto dal salmo 103 precisamente come
            l’offertorio di questa notte. Lo Spirito Santo cambia l’aspetto della
            terra, perché Egli, di figli di Adamo peccatore, ci solleva alle altezze
            vertiginose di figli stessi di Dio. Distrutto il regno del peccato ed il
            regime dell’ansioso servaggio, s’inizia nel mondo l’èra messianica. La
            natura stessa sembra affrettarsi ad anticipare coi voti quel giorno in
            cui verrà vendicata dall’onta in cui adesso la tiene captiva il
            peccatore, allorché questi se ne serve per fini sregolati, e, suo
            malgrado, la deflora e la prostituisce alle proprie passioni. È Paolo
            che, con un concetto pieno d’energia, ci rappresenta questa creazione
            dell’occhio lungimirante che sta in attesa del suo liberatore.
            <em>Exspectatio enim creaturae revelationem filiorum Dei exspectat.</em>
            Verrà all’ultimo il giorno della riscossa, quando la natura intera
            sorgerà in armi insieme col Creatore a trarre vendetta del suo ingiusto
            oppressore. <em>Et armabit creaturam ad ultionem inimicorum, et pugnabit
            pro illo orbis terrarum contra insensatos.</em> Però questa
            riabilitazione del creato incomincia sin d’adesso, giacché come
            s’esprime la Chiesa nel Martirologio di Natale, Gesù <em>mundum volens
            adventu suo piissimo consecrare</em>, ha disposto che la terra fosse il
            teatro dei misteri della sua vita, passione e morte. Egli inoltre, per
            mezzo dei sacramenti e dei sacramentali, ha elevata la materia alla
            dignità di veicolo pel quale si trasmette ai fedeli la grazia dello
            Spirito Santo. Così quella natura che da principio coi suoi allettamenti
            sedusse, traviò l’uomo, e fu coinvolta nella sua maledizione, nel
            Testamento Nuovo viene ribenedetta dal Paraclito, e concorre cosi alla
            santificazione di chi se ne serve rettamente con fede e con animo grato
            a Dio, che ce l’ha concessa.</p>
            <p>Il verso prima del Vangelo, e per testo e per melodia, è tra i più
            ispirati di tutto l’Antifonario gregoriano. La liturgia usa di ripeterlo
            in occasione della consacrazione dei nuovi altari, quando sulla mensa
            tuttavia madida del sacro Crisma, si fanno ardere cinque piccoli ceri a
            forma di croce, deposti ciascuno su altrettanti grani d’incenso. Tutta
            l’ara appare allora avvolta dalle fiamme che ricordano il fuoco celeste
            che talvolta consumava le vittime nell’Antico Testamento. «Lode a Iahvè.
            Vieni, o divino Spirito, riempi i cuori dei tuoi devoti, e lo sono tutti
            i cristiani, perché il battesimo trinitario li consacra definitivamente
            alla gloria e alla santità del Padre, del Figlio e dello Spirito Santo.
            Tu accendi in essi la fiamma del divino amore – o meglio, sii tu stesso
            questa fiamma inestinguibile che distrugga nel nostro cuore tutta la
            scoria, tutta la paglia, tutto quello che non è metallo eletto, e non
            giova, come dice Paolo, alla costruzione dell’edificio spirituale del
            divin tempio che deve sorgere in noi. – Prescrive la rubrica che
            quest’affettuosa invocazione allo Spirito Santo si canti genuflessi.</p>
            <p>L’odierna sequenza accolta nel Messale da taluni è attribuita ad
            Innocenzo III; essa però ne sostituisce un’altra splendida: <em>Sancti
            Spiritus adsit nobis gratia</em>, quale è menzionata negli Ordini Romani
            del secolo XV. L’autore di quest’ultima prosa è il famoso monaco
            Notchero, del quale si narra che quando nel 1215 Innocenzo III ne
            ascoltò la composizione melodica ripiena di tanta devozione, si
            maravigliò che il suo autore non fosse stato ancora canonizzato. Ecco la
            celebre composizione che un tempo venne accolta anche nel Messale di
            Roma. Giova notare che essa è una prosa musicale e ritmica ad imitazione
            di composizioni del genere d’origine bizantina. Il solo testo non dice
            molto, e bisogna tenere conto del suo rivestimento melodico.</p>
            <blockquote>
            <p><em>Sancti Spiritus<br />
            Adsit nobis gratia,<br />
            Quae corda nostra sibi<br />
            Faciat habitaculum,<br />
            Expulsis inde cunctis<br />
            Vitiis spiritualibus.<br />
            Spiritus alme, illustrator hominum,<br />
            Horridas nostrae mentis<br />
            Purga tenebras.<br />
            Amator, sancte sensatorum<br />
            Semper cogitatuum,<br />
            Infunde unctionem tuam<br />
            Clemens nostris sensibus,<br />
            Tu, purificator omnium<br />
            Flagitiorum, Spiritus,<br />
            Purifica nostri oculum<br />
            Inlerìoris hominis.<br />
            Ut videri supremus<br />
            Genitor possit a nobis,<br />
            Mundi cordis quem soli<br />
            Cernere possunt oculi.<br />
            Prophetas tu inspirasti, ut praeconia<br />
            Christi praecinuissent inclita.<br />
            Apostolos confortasti, ut trophaeum<br />
            Christi per totum mundum veherent.<br />
            Quando machinam per Verbum suum<br />
            Fecit Deus coeli, terrae, maris,<br />
            Tu, super aquas foturus eas, numen<br />
            Tuum expandisti, Spiritus.<br />
            Tu animabus vivificandis<br />
            Aquas foecundas.<br />
            Tu adspirando da spiritales<br />
            Esse homines.<br />
            Tu divisum per linguas mundum<br />
            Et ritus adunasti, Spiritus.<br />
            Idololatras ad cultum Dei revocas.<br />
            Magistrorum optime,<br />
            Ergo nos supplicantes tibi<br />
            Exaudi propitius, sancte Spiritus,<br />
            Sine quo preces omnes cassae<br />
            Creduntur et indignae Dei auribus.<br />
            Tu, qui omnium saeculorum sanctos<br />
            Tui numinis docuisti instinctu,<br />
            Amplectendo spiritus,<br />
            Ipse hodie Apostolos Christi<br />
            Donans munere insolito<br />
            Et cunctis inaudito saeculis<br />
            Hunc diem gloriosum fecisti.</em></p>
            </blockquote>
            <blockquote>
            <p>Dello Spirito Santo<br />
            Ci soccorra la grazia,<br />
            Perché i nostri cuori<br />
            Divengano il suo abitacolo,<br />
            Divelte prima via<br />
            Le distorte inclinazioni.<br />
            Almo Spirito,<br />
            Dirada le orride<br />
            Tenebre della nostra mente.<br />
            Tu che sempre ti diletti<br />
            Degli spiriti assennati,<br />
            Infondi benigno l’unzione tua<br />
            Ai nostri sensi.<br />
            Tu, o Spirito purifichi<br />
            Tutte le colpe:<br />
            Purifica, dunque, l’occhio<br />
            Del nostro uomo interiore,<br />
            Onde possiamo vedere<br />
            Il supremo nostro Padre,<br />
            Cui solo l’occhio di chi è mondo di cuore<br />
            Vale a fissare.<br />
            Tu ispirasti i profeti che coi loro carmi<br />
            Hanno annunziato i sublimi misteri del Cristo.<br />
            Tu animasti gli Apostoli<br />
            A portare per tutto l’orbe le insegne trionfali di Cristo;<br />
            Allorquando Dio per opera del suo Verbo<br />
            Trasse dal nulla la macchina del cosmo, cielo terra, mare,<br />
            Tu, o Spirito, quasi a fecondare le acque<br />
            Aleggiavi loro sopra.<br />
            Tu alle medesime conferivi forza vivificatrice,<br />
            Onde dar l’essere ai viventi.<br />
            Col tuo soffio, o Paraclito, ci concedi<br />
            Di divenire uomini spirituali.<br />
            Tu, o Spirito, hai raccolto in un’unica famiglia<br />
            Il mondo diviso in tante lingue e civiltà.<br />
            Tu, o il migliore dei maestri, richiama<br />
            Al culto di Dio gl’idolatri.<br />
            Noi, dunque, che ti supplichiamo,<br />
            Esaudisci benigno, o Spirito Santo<br />
            Senza la cui grazia sappiamo essere vane tutte le preci<br />
            E indegne d’essere accolte da Dio.<br />
            Tu che attraverso i secoli hai ammaestrato<br />
            I Santi col riempirli<br />
            Del tuo Spirito;<br />
            Tu oggi gli Apostoli di Cristo hai arricchiti<br />
            D’un dono mai più visto<br />
            In alcun secolo,<br />
            Ed hai reso glorioso questo giorno.</p>
            </blockquote>
            <p>Ecco il testo della devota sequenza accolta nel Messale Romano della
            riforma Piana.</p>
            <ol type="1">
            <li><p><em>Veni, Sancte Spiritus,<br />
            Et emitte caelitus<br />
            Lucis tuae radium.</em></p></li>
            <li><p><em>Veni, Pater pauperum,<br />
            Veni, dator munerum,<br />
            Veni, lumen cordium.</em></p></li>
            <li><p><em>Consolator optime,<br />
            Dulcis hospes animae,<br />
            Dulce refrigerium.</em></p></li>
            <li><p><em>In labore requies,<br />
            In aestu temperies<br />
            In fletu solacium.</em></p></li>
            <li><p><em>O lux beatissima,<br />
            Reple cordis intima<br />
            Tuorum fidelium.</em></p></li>
            <li><p><em>Sine tuo numine<br />
            Nihil est in homine,<br />
            Nihil est innoxium.</em></p></li>
            <li><p><em>Lava quod est sordidum<br />
            Riga quod est aridum<br />
            Sana guod est saucium.</em></p></li>
            <li><p><em>Flecte quod est rigidum,<br />
            Fove quod est frigidum,<br />
            Rege quod est devium.</em></p></li>
            <li><p><em>Da tuis fidelibus<br />
            In te confidentibus,<br />
            Sacrum septenarium.</em></p></li>
            <li><p><em>Da virtutis meritum,<br />
            Da salutis exitum,<br />
            Da perenne gaudium.<br />
            Amen. Alleluia.</em></p></li>
            </ol>
            <ol type="1">
            <li><p>Vieni, o Santo Spirito<br />
            E dal cielo<br />
            Fa brillare un raggio della tua luce.</p></li>
            <li><p>Vieni, o Padre dei miseri,<br />
            Vieni, o largitore dei doni,<br />
            Vieni, o luce dei cuori.</p></li>
            <li><p>Dolce consolatore,<br />
            Ospite giocondo dell’anima,<br />
            Soave refrigerio.</p></li>
            <li><p>Tu sei il nostro riposo nella fatica,<br />
            Tu mitighi il fervore delle passioni<br />
            Tu asciughi le lagrime nel dolore.</p></li>
            <li><p>O luce giocondissima,<br />
            Riempi l’intimo del cuore<br />
            Dei tuoi fedeli.</p></li>
            <li><p>Senza la tua grazia<br />
            Non v’ha nulla nell’uomo,<br />
            Nulla che sia buono.</p></li>
            <li><p>Lava le nostre sordidezze,<br />
            Innaffia l’aridità del cuore,<br />
            Sana le sue ferite.</p></li>
            <li><p>Piega ciò che è troppo duro,<br />
            Riscalda ciò che è troppo gelido<br />
            Raddrizza ciò che è distorto.</p></li>
            <li><p>Ai tuoi fedeli<br />
            Che in te confidano<br />
            Dà i tuoi sette doni.</p></li>
            <li><p>Dà il merito alla virtù,<br />
            Dacci una morte in stato di salute,<br />
            Dacci il gaudio eterno.<br />
            Amen. Lode a Iahvè.</p></li>
            </ol>
            <p>Questa sequenza si ripete durante tutta l’ottava.</p>
            <p>La lezione evangelica deriva da Giovanni (XIV, 23-31). Se alcuno ama
            veracemente Gesù, così che in lui questo sacro fuoco della carità ha
            divorato ogni altro disordinato elemento terreno, allora il regno di Dio
            nel di lui cuore consegue il suo pieno e stabile sviluppo. È la Triade
            divina che viene a stabilire in esso la sua mistica dimora, in grazia
            d’una unione assai forte ed intima dell’anima con Dio. Il nodo di
            quest’unione tra l’anima, promessa sposa di Gesù, ed il Vergine Sposo, è
            lo Spirito Santo; il quale con una sovrabbondanza dei suoi carismi va
            disponendo la felice creatura al giorno fortunato delle sue nozze
            definitive con Dio. Tale stato, osservano i mistici, è molto elevato, e
            ben poche sono le anime che lo raggiungono; e questo, per mancanza di
            generosità nel darsi tutte a Dio, e nel lasciarsi trarre liberamente a
            volo dal suo Spirito nelle regioni alte sopra questa misera natura.</p>
            <p>Prosegue Gesù nel Santo Vangelo a descrivere la missione ordinaria
            del Paraclito in mezzo ai fedeli. Egli deve integrare la formazione
            degli Apostoli, e mediante l’indefettibile assistenza che presta alla
            Chiesa docente, deve conferire un carattere di perennità a
            quest’annuncio lieto del Vangelo del Regno, ordinato alla salvezza delle
            anime.</p>
            <p>Gli Apostoli si rattristano per l’imminente dipartita di Gesù. Essi
            però considerano questo fatto coi puri criteri della ragione umana,
            senza elevarsi alle regioni superiori della fede, dove scorgesi
            l’umanità santa di Gesù glorificata dal Padre. Questa glorificazione del
            capo inizia altresì quella delle membra, in modo che gli Apostoli invece
            di dolersi, dovrebbero anzi godere della dipartita del divin
            Maestro.</p>
            <p>Né occorre d’insistere sulle circostanze che accompagnano questa
            partenza, cioè l’odio del Satana che incita i suoi seguaci a mettere a
            morte Gesù. Non cade foglia che Dio non voglia. Gesù non soccombe
            all’ira del demonio, il quale effettivamente non ha su di lui né alcun
            diritto, né alcun potere. Se Gesù morì, lo fu non perché lo vollero i
            Giudei ed il diavolo, padre loro; ma piuttosto perché Egli
            volontariamente si degnò di togliere sopra di sé i peccati dell’uman
            genere, offrendosi a Dio sull’altare della Croce, vittima grata e
            volontaria, ostia d’adorazione alla santità del Padre.</p>
            <p>L’antifona per l’offerta è derivata dal salmo 67. La scena avvenuta
            nel cenacolo di Gerusalemme – il primo tempio cristiano – non ha
            carattere transitorio; essa inizia un’economia stabile d’amore e di
            salvezza; giacché per mezzo degli Apostoli Dio dona ancora agli altri
            fedeli questa lucida σφραγίς, cioè questo suggello spirituale e prezioso
            che è il pegno indefettibile della nostra adozione a figli di Dio. Il
            popolo Cristiano diviene dunque una famiglia di re. Esso offre al
            Signore dei doni quali a lui si convengono – siamo al momento
            dell’offertorio. – Questi doni sono appunto simboleggiati dalle oblate
            che adesso si presentano all’altare, in grazia delle quali il sacrificio
            del popolo viene unito a quello del Cristo, precisamente come nel sacro
            calice l’acqua viene mescolata col succo della vite.</p>
            <p>La colletta sulle oblate è identica a quella di questa notte. Si
            implorano dal Signore due cose: che il fuoco del Paraclito consumi il
            sacrificio del nostro cuore, il quale, in grazia del dono della pietà si
            dedica tutto a Dio, e incomincia a vibrare, olocausto perenne,
            unicamente per lui; chiediamo inoltre, che questo medesimo Paraclito
            discenda sull’offerta che ora abbiamo deposta sul sacro altare, affinché
            i sensi d’intensa devozione che Egli c’ispira, rendano l’Eucaristia
            sacramento proficuo ed efficace per la nostra santificazione.</p>
            <p>Durante tutta l’Ottava di Pentecoste s’inseriscono nel Canone
            consecratorio le commemorazioni dello Spirito Santo che abbiamo già
            riferite nella messa vigiliare. Questa volta tali rievocazioni della
            primitiva Pentecoste cristiana nel Cenacolo sulla collina di Sion,
            riescono tanto più commoventi quando si pensa alla funzione speciale che
            compié lo Spirito Santo sul Calvario. Allora egli negli ardori della sua
            ineffabile santità consumò la divina vittima, la quale <em>per Spiritum
            Sanctum semetipsum obtulit immaculatum Deo</em>. Onde i Padri invocando
            il Paraclito nelle antiche epiclesi eucaristiche, lo invitavano a
            discendere sull’altare e ad adombrare le sacre oblate quale <em>testis
            passionum Christi tui</em>. È sempre questa la funzione dello Spirito
            Santo: <em>Ille testimonitem perhibebit de me</em>. Egli che era ben
            conscio dell’ineffabile martirio del Crocifisso, giacché l’aveva
            santificato nei suoi ardori, deve ora renderne testimonianza al mondo. E
            in qual modo? Assicurando nelle anime gli effetti della redenzione
            mediante l’effusione dei doni carismatici.</p>
            <p>L’antifona per la Comunione è tratta della lezione degli Atti degli
            Apostoli. S’udì un rumoreggiare, quasi di turbine impetuoso. I discepoli
            vennero ripieni di Spirito Santo e cominciarono a pubblicare le
            grandezze di Dio. Il vento impetuoso sta là ad indicare la forza ed
            insieme la soavità della mozione dello Spirito Santo. La forza, perché
            chi è che può resistere a Dio? La soavità perché questa mozione non trae
            seco alcuna violazione della libertà dell’arbitrio umano, ma è Dio
            stesso che lo plasma e lo dirige secondo il suo beneplacito. Egli non
            muove contro il nostro volere – e questa sarebbe violenza – ma ci dà di
            volere il bene. Senza questa rugiada il povero nostro cuore è come un
            terreno riarso dal sole. Il fuoco impuro della concupiscenza dissecca in
            esso ogni umore e lo riduce ad una massa pietrosa, dove non può
            germogliare filo d’erba. Viene però lo Spirito Santo e smorza questi
            profani ardori; la zolla rovente del cuore accoglie allora la benefica
            rugiada celeste e lo Spirito Santo vi depone i germi d’ogni più eletta
            virtù.</p>
            <p>Tertulliano ha definito il Cristiano siccome composto di corpo,
            d’anima e di Spirito Santo. La frase ha un po’ del paradossale, ma
            dev’essere spiegata nel senso inteso dall’autore. È lo Spirito Santo
            colla sua grazia quello che intrisecamente eleva l’anima all’essere
            soprannaturale di figlia adottiva di Dio. La mozione del Paraclito è
            dunque quella che determina tutti i nostri atti meritori: di guisa che
            quando noi invochiamo Gesù, quando gemiamo ai suoi piedi, quando
            soffriamo, quando operiamo per Dio, è sempre lo Spirito Santo quegli che
            prega, che geme, che opera in noi. Egli inoltre <em>testimonium reddit
            spiritui nostro quod sumus filii Dei</em>; anzi è precisamente lo
            <em>Spiritum Filii sui</em>, che Dio ci ha infuso per metterci a parte
            insieme con Gesù del carattere di figli suoi prediletti. Questo medesimo
            Spirito, che durante la vita abita in noi e c’imprime l’impulso verso il
            cielo, non termina l’opera sua colla morte. Egli all’ultimo giorno esige
            la riedificazione del suo mistico tempio dell’anima credente, e questo
            <em>propter inhabitantem Spiritum eius in nobis</em>.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 152-161.</p>
    </footer>
</body>
</html>
