<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="lunedì-di-pentecoste">LUNEDÌ DI PENTECOSTE</h3>
            <p><strong>Stazione agli Apostoli, al titolo eudossiano «ad
            Vincula».</strong></p>
            <p>A Roma in origine la festa di Pentecoste terminava la quinquagesima
            pasquale ed inaugurava i digiuni dei IV Tempi di estate. Indi la
            solennità cominciò a protrarsi d’altri due giorni, il lunedì e il
            martedì, e finalmente, dopo san Leone Magno, abbracciò tutta la
            settimana, al pari dell’ottava di Pasqua. In omaggio a questa studiata
            conformità tra le due feste, oggi la stazione avrebbe dovuto essere a
            San Pietro; ma per non celebrare due solennità di seguito in Vaticano, è
            stata preferita invece l’antica basilica <em>ad Vincula</em>, dedicata
            in origine ad ambedue i Principi degli Apostoli, e dove si conservano le
            sacre catene di Pietro. La lezione degli Atti degli Apostoli alla messa
            ci riferisce la predica di Pietro in casa del centurione Cornelio.
            L’atto era decisivo; sino allora gli Apostoli per un riguardo ad Israele
            s’erano astenuti dal recare l’annunzio evangelico ai gentili, ma la
            Provvidenza s’affretta omai a rompere ogni indugio. – Confortato da
            celeste visione, il capo del collegio apostolico predica la fede alla
            famiglia d’un centurione pagano, e alle parole di Pietro lo Spirito
            Santo discende visibilmente sui nuovi convertiti, consacrando cosi coi
            suoi carismi lo primizie del mondo romano.</p>
            <hr />
            <p>L’introito che poi san Tommaso ha reso celebre col suo ufficio del
            Corpus Domini, deriva dal salmo 80 ed allude ai neofiti i quali ancora
            ieri hanno sorbita la soave bevanda di latte e miele che si faceva loro
            gustare dopo il battesimo e la prima comunione. «Il Signore li ha
            nutriti col fiore del frumento» – ecco la santa Eucaristia che, insieme
            colla Divinità, ci dona l’umanità santa di Gesù, la quale è il vero
            fiore in mezzo al copioso frumento che simboleggia la famiglia
            umana.</p>
            <p>Nella colletta si ricorda a Dio che, come Egli ha concesso il dono
            dello Spirito Santo agli Apostoli, così lo accordi del pari alle
            suppliche del popolo Cristiano. La venuta del Paraclito nell’anima
            presuppone il dono della fede ed è ordinata ad arricchirla di un’altra
            grazia preziosa: la pace. Trattasi di quella che Gesù chiama la pace
            sua, perché il Paraclito, come procede dal Padre, così procede
            egualmente dal Figlio. Questa pace è il vincolo che unisce Dio
            all’anima; in altre parole, è la carità, è la grazia santificante.
            Giustamente quindi l’Apostolo enumerando i frutti dello Spirito Santo,
            ricordava in primo luogo la pace ed il gaudio che immediatamente ne
            consegue.</p>
            <p>Nella lezione degli Atti Apostolici (X, 42-48) si riferisce un brano
            del discorso di Pietro in casa del centurione Cornelio. Il momento è
            decisivo. Trattasi di sapere se la nuova religione dovrà rimanere un
            movimento spirituale giudaico in seno ad Israele, o se invece, spezzate
            le barriere nazionali il Cristo dovrà essere indistintamente di tutti,
            senza monopoli o distinzioni di caste. Iddio stesso decide la questione
            con un miracolo e diffonde il suo Spirito sui gentili. L’apostolato dei
            pagani è riservato in modo speciale a Paolo, l’Apostolo dell’ultima ora.
            Siccome tuttavia l’iniziativa di questo movimento dev’essere presa dal
            Capo della Chiesa che è Pietro, perciò oggi egli è il protagonista della
            scena. L’onore di Paolo è salvo, ma il principio d’autorità è affermato.
            Pietro è il primo che per ordine di Dio predica ai gentili, e questi
            oggi ricevono il santo Battesimo sotto la responsabilità di Pietro.</p>
            <p>Nel verso alleluiatico tolto dagli Atti, si riferisce che gli
            Apostoli in differenti linguaggi narravano le divine grandezze. Il resto
            è come ieri. ℣. «Vieni, ecc.».</p>
            <p>La lezione evangelica (Giov. III, 16-21) riferisce un brano del
            colloquio notturno tenuto da Gesù con Nicodemo, quando appunto il
            Salvatore gli disse della necessità di rinascere spiritualmente d’acqua
            e di Spirito Santo.</p>
            <p>Lo Spirito Santo è amore, onde alla di lui opera si attribuisce
            altresì l’incarnazione del Figlio di Dio nel seno della Beata Vergine
            per la redenzione del genere umano. La lezione odierna del Santo Vangelo
            ci descrive e spiega la malizia del mondo, che si rifiuta sdegnosamente
            di riamare Dio, e peccando così contro lo Spirito Santo si rende
            meritevole della riprovazione finale. L’antitesi è stridente. Da parte
            di Dio, luce, verità, santità, amore: da parte degli uomini, volontario
            accecamento, malvagità, tenebre, menzogna. Che orrore non ci deve
            ispirare lo spirito del mondo!</p>
            <p>L’antifona d’offerta è identica a quella del martedì di Pasqua. Iahvè
            nella sua indignazione contro il crudo Satana che teneva captivo l’uman
            genere, ha dato un grido. La terra ne ha tremato, le montagne si sono
            aperte ed hanno lasciato scorrer fuori delle vene d’acqua che celavano
            in seno. Ecco l’aqua battesimale, ecco la natura che viene ridotta
            nuovamente all’originaria servitù dell’uomo, ed in grazia del Sacramento
            diventa lo strumento di sua interiore purificazione.</p>
            <p>La preghiera sulle oblate è splendida. «Consacra benigno, o Signore,
            quest’oblazione, e fa che accogliendo in noi la divina Eucaristia, noi
            stessi veniamo in certa guisa trasformati in lei, in modo da divenire
            innanzi a te un olocausto vivente perennemente immolato alla tua
            gloria».</p>
            <p>L’antifona per la Comunione è tolta dal Vangelo di san Giovanni (XIV,
            26) e contiene la promessa dello Spirito Santo coll’assicurazione della
            sua speciale assistenza perché la Chiesa nulla perda del divino deposito
            di verità che le è stato affidato. Nella storia del catechismo cattolico
            dopo le Sacre Scritture del Nuovo Testamento e la sacra tradizione della
            Chiesa, non ci sono quindi dimenticanze, non verità nuove che vengano
            accolte dal di fuori. Lo Spirito Santo rende ognor viva ed integra la
            predicazione del Vangelo del regno, al quale nulla v’è da aggiungere, né
            da detrarre.</p>
            <p>Nella preghiera di ringraziamento supplichiamo il Signore che pei
            meriti dalla Sacra Comunione ci difenda dal furore dei nemici. Infatti,
            se il sangue dell’Agnello asperso sulle porte degli Ebrei valse a
            salvarli dai colpi dell’Angelo vendicatore, quanto più non appariremo
            noi terribili ai demoni, mentre il labbro nostro rosseggia ancora della
            comunione del sangue di Cristo?</p>
            <p>La grazia poi dei carismi dello Spirito Santo concessa ai gentili
            prima ancora che ricevessero il battesimo, è un segno al tutto
            straordinario, necessario in quell’occasione per determinare la Chiesa
            ad aprire le porte della fede ai gentili. Tuttavia, quella diffusione
            della grazia del Paraclito, effetto di quella specie di battesimo
            spirituale che i teologi chiamano di desiderio, non dispensò punto
            quelle prime reclute cristiane dal ricevere regolarmente il battesimo
            d’acqua istituito da Gesù.</p>
            <p>L’Incarnazione e la Redenzione, essendo un’opera di amore, vengono
            attribuite allo Spirito Santo, in quanto le divine fiamme del Paraclito
            santificarono e consumarono l’innocente vittima offerta in Croce per la
            salute degli uomini. L’odierna lezione evangelica ad illustrare più
            vigorosamente questo pensiero stabilisce una tremenda antitesi fra Dio e
            gli uomini: Dio ama tanto il mondo, che per salvarlo sacrifica il
            proprio Unigenito, mentre gli uomini corrispondono con tanta
            ingratitudine al supremo amore, che si ostinano ad amare ed a preferire
            le tenebre alla luce.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 161-164.</p>
    </footer>
</body>
</html>
