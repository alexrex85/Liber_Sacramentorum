<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="la-notturna-veglia-di-pentecoste">LA NOTTURNA VEGLIA DI
            PENTECOSTE</h3>
            <p><strong>Stazione in Laterano.</strong></p>
            <p>Sebbene il sacramento del battesimo sia affatto distinto da quello
            della cresima, pure questa si chiama <em>Confirmatio</em>, in quanto la
            discesa dello Spirito Santo nell’anima del fedele integra l’opera della
            sua rigenerazione soprannaturale. Mediante il carattere sacramentale si
            conferisce al neofito una più perfetta rassomiglianza a Gesù Cristo,
            imprimendo l’ultimo suggello o ratifica alla sua unione col divin
            Redentore. La parola <em>confirmatio</em> era usata in Spagna anche ad
            indicare la prece invocatoria dello Spirito Santo nella messa
            <em>Confirmatio Sacramenti</em>; onde l’analogia che corre tra
            l’epiclesi – che nella Messa impetra dal Paraclito la pienezza dei suoi
            doni su quanti si appressano alla santa Comunione – e la Confermazione -
            che gli antichi amministravano immediatamente dopo il battesimo –
            illustra molto bene il significato teologico assai profondo che si cela
            sotto questa parola <em>Confirmatio</em> data al sacramento della
            Cresima.</p>
            <p>Il nesso che unisce i due sacramenti rende perciò ragione del motivo
            per cui le antiche liturgie, e la romana in particolare, sin dal tempo
            di Tertulliano abbiano riservata alla loro solenne amministrazione le
            vigilie notturne di Pasqua e della Pentecoste.</p>
            <p>Questa notte in antico il sacro rito si svolgeva in Laterano,
            precisamente come nella vigilia pasquale; nel secolo XII tuttavia,
            quando già la cerimonia soleva anticiparsi nel pomeriggio del sabato, in
            sul volgere al tramonto il Papa si recava a celebrare i vesperi e i
            mattutini solenni a San Pietro.</p>
            <p>Nelle messe private si omettono le lezioni, la litania, ecc., e si
            recita l’introito come il mercoledì dopo la IV domenica di Quaresima, in
            occasione dei grandi scrutini battesimali. Il testo è di Ezechiele dove
            chiaramente si annuncia il battesimo cristiano e l’effusione dello
            Spirito Santo sui credenti. Letteralmente il vaticinio riguarda la
            futura sorte d’Israele, destinato anch’esso ad entrare a parte del regno
            messianico: <em>ubi intraverit plenitudo gentium tunc Israel salvus
            fiet</em>, ma può anche applicarsi a ciascun’anima credente, a quella
            cioè che l’Apostolo, a distinguerla dall’Israele secondo la carne,
            chiama <em>Israel Dei</em>.</p>
            <p>Come l’effusione dello Spirito Santo è l’atto supremo d’amore di Dio
            verso gli uomini, così l’allontanamento supremo e definitivo dell’anima
            da Dio viene specialmente chiamato peccato contro lo Spirito Santo. Il
            divin Paraclito è quello che determina in noi lo svolgimento della
            nostra vita soprannaturale, giusta il divino esemplare Gesù; ogni volta
            adunque che si arresta questo sviluppo si resiste allo Spirito Santo,
            onde l’Apostolo ammoniva in questo senso i primitivi fedeli a non
            contristare il divino Spirito che abita nell’anima, anzi ne è la vita
            stessa soprannaturale.</p>
            <hr />
            <h4 id="la-veglia-sacra-di-pentecoste">LA VEGLIA SACRA DI
            PENTECOSTE</h4>
            <p>Il rito vigiliare della Pentecoste, giusta il tipo originario romano,
            constava, come nella notte pasquale, di dodici lezioni scritturali.
            Queste venivano ripetute tanto in greco che in latino, ed erano
            intercalate dal canto delle Odi profetiche e delle collette pontificali.
            San Gregorio però ridusse le letture soltanto a sei, il qual numero fu
            conservato intatto, anche quando, nel secolo VIII, in seguito alle
            influenze del Sacramentario Gelasiano ritornato a Roma con onore durante
            il periodo franco, le lezioni della grande vigilia di Pasqua furono
            nuovamente riportate al primitivo numero simbolico di dodici.</p>
            <p>La prima lezione di questa notte corrisponde perciò alla terza della
            veglia pasquale e ci descrive il sacrificio d’Abramo. Isacco si offrì in
            olocausto, ma non perdé la vita sull’ara, perché il Signore fu
            soddisfatto del suo pio proposito e lo costituì padre d’un popolo
            sterminato. Così Gesù non rimase vittima della morte nel sepolcro, ché
            il Padre lo richiamò a vita gloriosa il terzo giorno, e lo costituì
            primogenito dei redenti e capo dell’immensa famiglia, degli eletti.</p>
            <hr />
            <p>Le collette che seguono le letture sono quelle stesse del
            Sacramentario Gregoriano: solo però che l’ultima è fuori di luogo,
            giacché originariamente essa veniva recitata dopo il salmo 42, il quale
            così poneva termine alla vigilia propriamente detta. La colletta invece
            che seguiva da principio la lezione sesta di Ezechiel, è andata in
            disuso, per negligenza degli amanuensi.</p>
            <p>Dopo la prima lettura il sacerdote prende la parola, e recita la
            colletta seguente: «O Signore, che nell’atto di fede energica praticato
            da Abramo, hai offerto un esempio al genere umano; ci concedi altresì di
            dissipare la malizia della nostra volontà, e di compiere sempre
            rettamente i tuoi precetti. Per il Signore, ecc.».</p>
            <p>La seconda lezione corrisponde alla quarta della veglia di Pasqua. Il
            suo significato ci viene dichiarato dalla seguente splendida
            colletta:<br />
            <em>Preghiera</em>. — «O Dio, che mediante i fulgori del nuovo patto
            disvelasti il mistero che si celava nei prodigi compiuti negli inizi
            della creazione; cosicché il Mar Rosso esprime il tipo del sacro fonte,
            ed il popolo liberato dalla schiavitù d’Egitto preannunzia il sacro
            mistero del popolo cristiano; deh! fa che tutte le nazioni ammesse a
            partecipare dei privilegi concessi già ad Israele pel merito della loro
            fede, siano altresì rigenerate alla dignità di tuoi figli, mercè la
            partecipazione del tuo divino Spirito. Per il Signore, ecc.».</p>
            <p>La terza lezione corrisponde all’undecima della vigilia pasquale e fa
            da introduzione alla grande Ode del Deuteronomio, che nella Sinagoga
            faceva precisamente parte dell’ufficiatura sabbatica. Segue poi questa
            bella preghiera:<br />
            «O Dio, gloria dei tuoi fedeli e vita dei giusti, tu che per mezzo del
            tuo servo Mosè mediante il canto del sacro Carme ti proponesti per
            iscopo il nostro ammaestramento, deh! compi ora l’opera della tua
            misericordia verso tutti i popoli; ci concedi la vita beata, allontana
            da noi il terrore; affinché quello che era stato minacciato in senso di
            condanna, ridondi adesso in rimedio onde conseguire l’eternità. Per il
            Signore, ecc.».</p>
            <p>La quarta lezione col suo cantico d’Isaia corrisponde all’ottava
            della vigilia pasquale.</p>
            <p>La preghiera seguente ne illustra a meraviglia il devoto senso:<br />
            «O Dio eterno ed onnipotente, che per mezzo dell’unigenito Figlio tuo
            dimostrasti d’essere tu stesso il coltivatore della tua Chiesa; mentre
            nella tua bontà, d’ogni tralcio che reca frutto nel medesimo tuo Cristo,
            il quale è la vera vite, tu ti prendi sollecita cura, perché fruttifichi
            copiosamente; deh! non permettere che le spine dei peccati ricoprano i
            tuoi fedeli, quelli cioè che, al pari d’un vigneto, tu trasferisti
            d’Egitto in grazia del fonte battesimale; affinché, santificati ed
            agguerriti dal tuo Spirito, rechino frutto copioso di buone opere. Per
            il medesimo Signore, ecc.».</p>
            <p>La quinta lezione corrisponde alla sesta di Pasqua. Segue questa
            colletta:<br />
            «O Dio, che per bocca dei Profeti ci hai comandato di spregiare le cose
            transitorie e di tener dietro alle eterne; ci concedi la forza di
            adempiere quanto sappiamo che tu ci hai prescritto».</p>
            <p>La lezione sesta corrisponde alla settima di Pasqua. Segue questa
            graziosa colletta:<br />
            «O Signore, Dio di fortezza, che risollevi ciò che è abbattuto, e dopo
            d’averlo risollevato lo conservi; deh! accresci il numero dei popoli che
            debbono essere rigenerati nel tuo santo nome; onde quanti verranno ora
            mondati mercè il sacro lavacro, siano sempre indirizzati al bene delle
            tue ispirazioni. Per il Signore, ecc.».</p>
            <p>Quest’orazione, che ha uno spiccato carattere battesimale, da
            principio precedeva immediatamente il canto delle litanie che si
            eseguiva «discendendo» in processione al battistero. Diciamo
            <em>discendendo</em>, giacché tale è la terminologia della rubrica
            conservata tuttavia nel messale. Quanto poi alla sua origine primitiva,
            giova ricordarlo: giacché il battistero lateranense ed il vaticano erano
            più o meno al medesimo livello delle due basiliche, è possibile che
            questo discendere debba forse originariamente riferirsi a qualche
            battistero cimiteriale, per esempio, nel cimitero di Priscilla, dove
            realmente si sono ritrovati parecchi battisteri sotterranei.</p>
            <p><strong>Alla processione verso il Battistero.</strong></p>
            <p>Discendendo al fonte Battesimale si canta come nella vigilia
            pasquale, il salmo 41: «Siccome cervo, ecc.» pag. 63.</p>
            <p>Discesi al fonte, si procede alla sua benedizione.<br />
            «II Signore sia con voi».<br />
            «E col tuo spirito».<br />
            «Preghiamo».<br />
            <em>Preghiera.</em> — «Fa, o Signore Onnipotente, che celebrando noi ora
            la solennità in cui ci fu concesso in dono lo Spirito Santo, accesi da
            celesti desideri, accorriamo, sitibondi, al fonte della eterna vita. Per
            il Signore, ecc. ».</p>
            <p>L’anafora consacratoria delle acque battesimali, le cerimonie, i riti
            dell’iniziazione cristiana, tutto è conforme alla veglia pasquale.</p>
            <p>Dopo il battesimo si risale nella basilica a celebrare la messa
            vigiliare. Essa è priva d’introito. L’antico inno mattutinale:
            <em>gloria in excelsis</em> segue immediatamente la litania, la quale
            termina questa notte l’ufficio notturno, e viene così ad essere
            riportata alla sua funzione primitiva, che era appunto quella dì servire
            da canto di transizione, tra la Vigilia notturna e il divin
            Sacrificio.</p>
            <p>La preghiera è dì carattere battesimale: «Risplenda su di noi, o Dio
            onnipotente, il tuo fulgore, e lo Spirito Santo rischiari col raggio del
            tuo lume i cuori dì coloro che testé sono stati rigenerati alla tua
            grazia». – Questo lume è la fede, sono i carismi interiori dello Spirito
            Santo, il quale praticamente ci dà il senso delle cose di Dio.</p>
            <p>Segue la narrazione (<em>Act.</em> XIX, 1-8) del battesimo e della
            cresima amministrata dall’Apostolo in Efeso a dodici degli antichi
            discepoli di Giovanni Battista.</p>
            <p>È a notarsi, giusta i migliori esegeti, che il battesimo amministrato
            nel nome di Gesù, come si esprime talvolta san Luca negli Atti degli
            Apòstoli, non indica necessariamente che gli Apostoli – in virtù d’un
            privilegio personale, siccome ha pensato san Tommaso – amministrassero
            il Sacramento della rigenerazione non ritenendo della formola trinitaria
            insegnata loro dal divin Maestro, che il solo nome di Gesù; ma vuol solo
            significare che in opposizione al battesimo di Giovanni, il battesimo
            colla formola trinitaria è precisamente quello istituito da Gesù, e che
            c’incorpora spiritualmente a lui.</p>
            <p>S’invoca la Santissima Trinità nel Battesimo, a denotare che, in
            grazia di questo Sacramento, il divin Padre ci eleva alla dignità di
            suoi figliuoli d’adozione; Gesù ci unisce così intimamente a sé, che
            diveniamo mistiche membra del suo stesso corpo; lo Spirito Santo poi
            discende in noi e ci comunica la vita divina quale conviensi ai figli di
            Dio, ai fratelli di Gesù, ed alle membra del suo corpo mistico. Il culto
            perfetto della Santissima Trinità è dunque la prima conseguenza
            dell’iniziazione cristiana, ed ecco perché subito dopo l’ottava di
            Pentecoste la sacra liturgia celebra una festa solenne in onore
            dell’Augustissima Triade, il mistero centrale di tutta la teologia
            cristiana.</p>
            <p>Segue il salmo alleluiatico 106, come per la veglia pasquale.</p>
            <p>Al Vangelo non si recano i soliti candelabri, perché la cerimonia si
            svolgeva di notte, quando l’ambone era tuttavia rischiarato dal grande
            cereo (<em>Eucharistia lucernaris</em>), benedetto ed acceso dal diacono
            al tramontare del sole del sabato precedente, allorché incominciava
            l’ufficio vigiliare. L’uso deriva dalla Sinagoga, ed è stato descritto
            altrove. Oltre i Greci, anche gli Ambrosiani ed il clero mozarabico di
            Toledo conservano tuttavia l’ufficio del <em>lucernario</em>, il quale
            precede quotidianamente il canto del vespero.</p>
            <p>Il Vangelo (Giov. XIV, 15-21) è tutto sulla venuta dello Spirito
            Santo, e sull’ufficio suo di consolatore e di maestro delle anime nella
            via della verità. Gesù chiama il Paraclito <em>Spirito di Verità</em>,
            ad indicare che egli non solo procede dal Padre, ma procede altresì dal
            Verbo, la verità del Padre, il quale dice perfettamente il Padre; tanto
            che san Luca, negli Atti degli Apostoli, lo chiama semplicemente lo
            Spirito di Gesù. È noto che i Greci scismatici negano questa processione
            d’amore del Paraclito dal Padre e dal Figlio, come da un unico principio
            spirante, il che è contro il manifesto insegnamento del Vangelo –
            <em>Egli riceverà del mio</em> – e dei Santi Padri così orientali come
            occidentali. La Chiesa per più secoli mise in opera ogni mezzo, concilii
            ecumenici, apologisti, legazioni, per richiamare i Greci all’unità
            cattolica, ma tutto fu invano. Quando però il peccato contro lo Spirito
            Santo raggiunse la sua ultima misura, la giustizia di Dio non tardò a
            colpire la Chiesa e l’impero bizantino. Il giorno di Pentecoste del 1453
            l’esercito di Maometto II penetrò a Costantinopoli, e vi trucidava
            l’imperatore, il patriarca, il clero e gran numero di popolo affollato
            in Santa Sofia. Riempita di stragi quella splendida basilica
            giustinianea, che per circa nove secoli fu testimone di tante perfidie
            contro la fede cattolica, venne convertita in una moschea turca.</p>
            <p>Nell’anafora, giusto l’uso tradizionale romano, s’inserisce la
            commemorazione dell’odierna festa, che si ripete pure durante l’intera
            ottava di Pentecoste. «Gesù, asceso che fu al più alto dei cieli ed
            assiso alla tua destra, in questo giorno diffuse sopra i tuoi figli di
            adozione quello Spirito divino che Egli aveva loro promesso. Laonde ne
            esulta e tripudia l’intera umanità, sparsa su tutta la faccia del
            globo».</p>
            <p>E la terra se giubila, ne ha ben ragione. È appunto lo Spirito Santo
            quello che trasmuta intrinsecamente ed eleva il Cristiano alla dignità
            di Figlio di Dio. Egli, il fedele, è tale, non per una imputazione
            giuridica ed esterna, come è l’adozione fra gli uomini, ma perché Dio
            gli partecipa la propria vita, la propria santità per mezzo del suo
            stesso divino spirito.</p>
            <p>Anche all’inizio dei dittici Apostolici si fa menzione del mistero
            della Pentecoste: «Celebrando noi il giorno sacratissimo di Pentecoste,
            nel quale lo Spirito Santo apparve sugli Apostoli in forma di
            innumerevoli fiammelle…».</p>
            <p>Nella preghiera sacerdotale che raccomanda a Dio gli oblatori e pone
            termine alla prima parte dei dittici, – <em>prius ergo oblationes
            commendandae sunt</em>, scrisse papa Innocenzo I nella famosa lettera a
            Decenzio di Gubbio – si fa memoria dei neofiti ammessi questa notte al
            battesimo ed alla confermazione, e che conseguentemente nella messa
            dovranno partecipare per la prima volta della Sacra Eucaristia: «Noi ti
            offriamo quest’oblazione del nostro sacerdozio a nome ancora del tuo
            popolo Santo, e particolarmente di coloro che ti sei degnato di
            rigenerare nell’acqua battesimale e nello Spirito Santo, accordando loro
            il perdono di tutti i peccati…».</p>
            <p>Il verso offertoriale è derivato dal salmo 103: «Tu invierai il tuo
            Spirito, ed essi saranno tratti all’essere. Tu allora rinnoverai la
            faccia della terra. Sia gloria al Signore per tutti i secoli».</p>
            <p>La creazione non meno della redenzione è un atto di amore da parte di
            Dio, ed in questo senso si attribuisce allo Spirito Santo, che appunto
            la Genesi descrive aleggiante sulle acque caotiche. Era Dio, che amando
            fecondava questa materia primordiale, e ne traeva i vari gradi delle
            creature. Nel Testamento Nuovo poi la venuta dello Spirito Santo ha dato
            anima al corpo della Chiesa, la quale così ha potuto iniziare la sua
            missione in continuazione di quella di Gesù.</p>
            <p>Nella colletta sulle oblate oggi supplichiamo il Signore a gradirle,
            e pei meriti del Sacrificio lo supplichiamo a purificare col fuoco del
            Paraclito il cuore nostro da tutte le sozzure del vizio. Il Paraclito è
            amore, ed al fuoco dell’amore tutto si distrugge; onde disse Gesù di
            Maria di Magdala: «Siccome ha amato molto, le viene altresì perdonato
            molto».</p>
            <p>L’antifona della Comunione è assai bene appropriata alla circostanza.
            Il grido di Gesù nell’ultimo giorno della solennità dei Tabernacoli,
            quando cioè i sacerdoti andavano ad attingere l’acqua alla fonte di
            Siloe, viene ripetuto oggi che appunto ricorre l’estrema festa del ciclo
            pasquale. L’acqua della grazia, di cui discorre qui Gesù, simboleggia lo
            Spirito Santo, e più particolarmente le onde battesimali da lui
            fecondate. È questa la cagione per cui la Chiesa latina amministra
            solennemente il battesimo anche nella Vigilia di Pentecoste.</p>
            <p>Nella colletta dopo la Comunione supplichiamo il Signore che il suo
            Spirito venga a purificare coi suoi ardori di amore, di penitenza e di
            fervido zelo le nostre macchie. Né ci devono spaventare queste fiamme
            destinate a corrodere il vizio e a purificare lo spirito. Il Paraclito
            ce le rende dolci, perché al tempo stesso ci dà il dolce refrigerio
            della rugiada delle sue consolazioni. Quella rugiada interiore che
            feconda i fiori e i frutti santi.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 143-152.</p>
    </footer>
</body>
</html>
