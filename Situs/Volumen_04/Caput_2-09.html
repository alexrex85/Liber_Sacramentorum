<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo di Pasqua</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="domenica-in-albis">DOMENICA «IN ALBIS»</h3>
            <p><strong>Al mattino – stazione a San Pancrazio;<br />
            alla sera – stazione ai Santi Cosma e Damiano.</strong></p>
            <p>Giusta un antico uso romano, che data almeno fin dai tempi di san
            Gregorio Magno, le basiliche cimiteriali dei Martiri, a cagione della
            loro lontananza dalla Città, non vengono mai prescelte siccome meta
            delle processioni stazionali; ma in un giorno solenne come è questo
            dell’Ottava di Pasqua, in cui tutto ancor parla d’infanzia spirituale,
            si fa eccezione per la tomba d’un martire giovinetto, il quattordicenne
            Pancrazio. La sua basilica sepolcrale sulla via Aurelia venne eretta da
            papa Simmaco, indi fu restaurata da Onorio I e da Adriano I. Come a
            Ravenna sul sepolcro di sant’Apollinare, così a Roma i giuramenti
            solenni solevano pronunciarsi su quello di san Pancrazio; il quale uso,
            attestatoci già da Gregorio di Tours, si conservò almeno fino al secolo
            XIII. Presso la basilica, san Gregorio Magno istituì un’abbazia, che
            però, a distinguerla da quella dedicata a san Pancrazio presso il
            Laterano, venne intitolata al martire Vittore. La devozione romana a san
            Pancrazio ai tempi del medesimo Dottore della Chiesa valicò i mari, e
            giunse sino in Inghilterra; ed è noto che i monaci Lateranensi, inviati
            da san Gregorio alla conversione di quell’isola, tra le prime basiliche
            che eressero su quel lontano lido, una ne dedicarono a san Pancrazio,
            l’antico titolare del loro primo cenobio romano.</p>
            <p>Giusta l’antico concetto romano, coi vesperi di ieri terminava la
            settimana di Pasqua; onde la colletta della messa di ieri voleva
            ricordare appunto la conclusione della solennità pasquale. Quindi oggi i
            neofiti, in segno che la festa è terminata, depongono le loro bianche
            tuniche per riprendere le vesti consuete, e la Chiesa nella colletta
            della messa considera la solennità pasquale siccome una festa ormai
            celebrata. È questa la ragione per cui il divin Ufficio dell’odierna
            domenica non è già quello del giorno di Pasqua, ma il consueto delle
            Domeniche, avuto tuttavia riguardo al ciclo liturgico pasquale, che si
            protrae sino al sabato dopo la Pentecoste.</p>
            <hr />
            <p>L’antifona d’introito che precede il salmo 80, è tratta dalla prima
            lettera di san Pietro (II, 2), dove invita i neofiti a gustare le
            dolcezze che il Signore prodiga loro in quei primordii della vita
            cristiana; «A guisa di teneri pargoletti or ora nati alla vita
            spirituale, gustate pure del latte spirituale, sincero; lodate
            Iahvè».<br />
            <em>Salmo</em>: «Esultate a Iahvè, nostro aiuto, giubilate al Dio di
            Giacobbe».<br />
            ℣. «Gloria».</p>
            <p>Quando il Signore ci conforta colle sue consolazioni, prendiamole,
            siccome faceva Giobbe, <em>de manu Domini</em>. Se il Signore ci tratta
            col latte e coi dolciumi, siccome i bambini, non vogliamo fare gli
            sprezzanti, quasi che a noi convenisse il cibo più solido degli adulti.
            Il Signore sa quello che meglio ci conviene, ed è un gran secreto della
            vita spirituale quello di mantenerci sempre dinnanzi a Dio nelle
            disposizioni di sincerità, d’umiltà e d’abbandono, che caratterizzano la
            nostra santa infanzia spirituale.</p>
            <p>Nella colletta si prega così: «Fa, o Signore onnipotente, che avendo
            già terminato le feste pasquali, per grazia tua possiamo proseguirle
            nella vita e nelle opere. Per il Signore, ecc». – Costumi pasquali nelle
            opere, significano vita di resurrezione e di candore.</p>
            <p>L’epistola di san Giovanni (I, V, 4-10) è specialmente diretta contro
            la «gnosi» che negava la divinità di Gesù Cristo, sostenendo che la
            natura divina gli si era unita nel momento del suo battesimo nel
            Giordano, e che lo aveva abbandonato sul Calvario. L’Apostolo insiste,
            insegnando che il Verbo si è unito ipostaticamente alla natura umana, e
            non già solo nel Giordano: <em>non in aqua solum, sed in aqua et
            sanguine</em>, cioè sin dall’istante della sua verginale concezione nel
            castissimo seno di Maria. Chi conserva questa fede cattolica, nutre in
            se stesso la testimonianza di Dio, mentre solo Dio infonde nel cuore
            umano questo raggio della propria luce inaccessibile.</p>
            <p>Il verso graduale è tratto dal Vangelo di san Matteo (XXVIII, 7):
            «Lodate, lodate Iahvè! Giunto il tempo della mia resurrezione, vi
            precederò nella Galilea».</p>
            <p>Quest’apparizione solenne o generale il Signore la promise, non tanto
            per gli undici Apostoli, ai quali del resto Egli apparve più volte a
            Gerusalemme, quanto per tutta la turba dei discepoli e dei credenti, ai
            quali effettivamente apparve, come ci attesta san Paolo, mentre erano
            raccolti in numero di oltre cinquecento.</p>
            <p>Il verso alleluiatico è quasi un preludio del Vangelo che segue:
            «Lodate Iahvè (Giov., XX, 26). Otto giorni appresso, a porte chiuse,
            apparve Gesù in mezzo ai suoi discepoli, e disse loro: sia pace a
            voi».</p>
            <p>La seguente lezione evangelica (Giov., XX, 19-31) narra di due
            distinte apparizioni di Gesù agli Apostoli: la prima, nella sera stessa
            di Pasqua, quando istituì il sacramento della confessione, l’altra otto
            giorni dopo, quando volle che Tommaso palpasse le sue piaghe. È
            significativo che sia stata accordata agli Apostoli la podestà di
            rimettere i peccati proprio il giorno della resurrezione del Cristo.
            Quello era un giorno di letizia e di trionfo, e perciò ben si conveniva
            che in esso la divina misericordia istituisse il Sacramento che viene a
            rimuovere da questa terra il lutto ed il pianto, e richiama i peccatori
            a nuova vita. A memoria del qual fatto, anche adesso il senso cristiano
            vuole che i fedeli innanzi di partecipare al Sacramento Pasquale,
            impetrino dal sacerdote l’assoluzione sacramentale delle proprie colpe.
            Nel linguaggio del nostro popolo, che però è così espressivo e riflette
            una profonda educazione cattolica, l’accostarsi in occasione della santa
            Pasqua a questi due sacramenti, si dice far Pasqua. Tanto adunque intimo
            è il nesso tra la resurrezione del Signore e la riconciliazione
            sacramentale dei penitenti. In antico la riconciliazione dei publici
            penitenti avveniva appunto il giovedì e il venerdì santo.</p>
            <p>La seconda apparizione di Gesù nel cenacolo avvenne per confutare lo
            scetticismo di Tommaso. Per credere, egli voleva toccare materialmente,
            ed Iddio permise questo difetto, perché poi la medicina onde fu guarito
            lui servisse a curare l’incredulità di tutte le future generazioni. La
            resurrezione del Signore non lascia alcun dubbio; essa prima che fosse
            creduta, fu veduta, fu anzi palpata da persone tutt’altro che propense
            ad ammetterla.</p>
            <p>Il verso offertoriale è identico a quello del lunedì precedente. La
            Chiesa Greca nella seconda domenica dopo Pasqua celebra una festa
            speciale in onore delle sante Donne <em>Mirofore</em>, apportatrici cioè
            degli unguenti al Sepolcro. La liturgia latina ne intesse le lodi a
            tutto l’ufficio della settimana pasquale.</p>
            <p>Nella colletta sulle oblate preghiamo il Signore a gradire il
            sacrificio della Chiesa esultante; supplicandolo a far sì che il gaudio
            pasquale si converta in pegno di quel gaudio imperituro, che ci
            attendiamo in cielo.</p>
            <p>La santa gioia cristiana, ecco la caratteristica del Cristianesimo.
            La gioia che deriva dalle ineffabili ricchezze del contenuto dogmatico e
            morale evangelico, dai santi Sacramenti, dalla grazia santificante,
            dall’educazione della madre Chiesa. Quelli che sono fuori della
            comunione cattolica non possono sperimentare questa fonte d’intima gioia
            spirituale, la quale inonda le anime a misura che più partecipano dello
            spirito della Chiesa Cattolica. Più gioia, più gioia, dovrebbe essere la
            nostra parola d’ordine per istituire una santa crociata contro quel
            sentimentalismo malinconico, che tenta di penetrare nella pietà dei
            fedeli. Più gioia, e per goderla bisogna riportare i cristiani alle suo
            vere fonti, che sono la pietà cattolica.</p>
            <p>Nell’antifona per la Comunione si ripetono le parole di Gesù a
            Tommaso. Partecipando del Sacramento, anche noi palpiamo per mezzo della
            fede le piaghe delle mani e del costato di Gesù, e confessiamo la sua
            resurrezione, in quanto che crediamo che quelle carni di cui ci nutriamo
            spiritualmente, non sono già più le carni del cadavere d’un crocifisso,
            ma è il corpo glorioso d’un Dio immolato per noi, ma risuscitato e
            vivente.</p>
            <p>La colletta dopo la Comunione ha un carattere generico: «Il
            Sacramento di nostra riparazione, divenga altresì farmaco contro i morbi
            della vita presente e pegno dell’immortalità futura». Sono appunto i
            concetti espressi da S. Tommaso nella sua antifona: <em>O Sacrum
            Convivium</em>.</p>
            <p>Quando per opera dei Bizantini il culto ai Martiri Cosma e Damiano
            raggiunse in Roma un alto grado di celebrità, le stazioni pasquali già
            da lunghi anni erano state distribuite fra le più insigni basiliche
            della città, senza che restasse più luogo per quella che Felice IV volle
            dedicata ai medesimi Martiri sulla Via Sacra. Perciò la stazione a
            quest’ultima basilica venne fissata la seconda domenica dopo Pasqua.
            Quest’ordinamento tuttavia non durò a lungo; la seconda domenica
            pasquale col Vangelo del buon Pastore, portava naturalmente il pensiero
            a san Pietro; onde per riguardo dei Martiri Cosma e Damiano si finì per
            fare una specie di compromesso; la seconda domenica dopo Pasqua la
            stazione fu fissata alla basilica Vaticana, ma insieme si determinò che
            quest’oggi nel pomeriggio il Papa si recasse a celebrare la stazione
            vespertina ai Santi Cosma e Damiano. Giusta gli Ordini Romani, ivi il
            clero titolare soleva imbandire in quest’occasione al Pontefice e alla
            sua comitiva una frugale cena, consistente in pane, vino, latticini e
            lattughe.</p>
            <p>In grazia della santa Eucaristia, Gesù ci mette a parte di tutto
            intero il <em>mysterium fidei</em>, tanto della sua passione, che della
            sua resurrezione. Noi all’altare partecipiamo alle carni della vittima
            immolata e quindi questa inocula in noi dei germi di morte. Di morte
            mistica intendiamo alla nostra corrotta natura, al peccato ed allo
            spirito del mondo. Nel tempo stesso Gesù, che trovasi sotto i veli
            eucaristici, è Gesù veramente risorto, glorioso e trionfante, il quale
            c’incorpora a lui per metterci a parte delle sue gioie, delle sue
            vittorie, della sua vita di resurrezione. La divina Eucaristia produce
            in noi questo doppio effetto, compiendo per l’appunto quello che diceva
            Paolo ai suoi primi fedeli: Voi siete morti, e la vita vostra in unione
            a quella del Cristo è riposta in Dio (Ep. ai Coloss., III, 3).</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. IV,
        Torino – Roma, Casa Editrice Marietti, 1930, pp. 100-104.</p>
    </footer>
</body>
</html>
