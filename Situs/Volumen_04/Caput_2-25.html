<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="mercoledì-dei-iv-tempi-di-pentecoste">MERCOLEDÌ DEI IV TEMPI DI
            PENTECOSTE</h3>
            <p><strong>Stazione a Santa Maria Maggiore.</strong></p>
            <p>Non ostante il solenne digiuno dei IV Tempi d’Estate, pure l’odierna
            messa stazionale ha un carattere spiccatamente festivo e ricorda i tempi
            di poco posteriori a san Leone Magno, quando alla solennità di
            Pentecoste essendo stata attribuita un’ottava solenne, simile a quella
            di Pasqua, il digiuno venne differito di qualche settimana dopo. Per più
            secoli le due tradizioni romane si disputarono la rivincita; ma
            finalmente nel secolo XI Gregorio VII, pur conservando all’Ufficio di
            questa settimana il suo carattere festivo, riportò i IV Tempi di estate
            al loro antico posto, subito cioè dopo il martedì di Pentecoste.</p>
            <p>La stazione è a Santa Maria Maggiore, come di regola a Roma, ogni
            volta che si debbono compiere gli scrutinii per i candidati al
            sacerdozio. La messa colla doppia lezione degli Atti degli Apostoli
            conserva il ricordo delle antiche messe stazionali delle ferie IV e VI
            durante tutto l’anno, quando prima del Vangelo si leggevano altre due
            lezioni, una dell’antico, l’altra del nuovo Testamento. È importante
            rilevare che molti secoli prima dell’istituzione della festa del
            Santissimo Sacramento, già la liturgia romana, immediatamente dopo la
            solennità della Pentecoste, avesse come orientato la mente e la
            devozione dei Fedeli verso questo mistero d’amore, così che l’introito
            ed il vangelo odierno sono eminentemente eucaristici.</p>
            <hr />
            <p>L’introito deriva dal salmo 67, il quale a sua volta s’ispira al bel
            cantico di Debora (Giudici, V). «Quando tu, o Signore, uscivi a capo del
            tuo popolo, facendo loro strada e stando fra loro – lode a Iahvè – tremò
            la terra e distillarono i cieli. Lode, lode a Iahvè». Salmo 67: «Sorga
            Iddio e siano dispersi i suoi nemici; fuggano innanzi a lui quanti lo
            hanno in odio. ℣. Gloria, ecc.».</p>
            <p>Come nel deserto la colonna prodigiosa precedeva Israele, nella nuova
            è lo Spirito Santo l’intima guida delle anime nel deserto di questo
            mondo. Non si tratta d’un segno esterno, ma d’un movimento intimo del
            Paraclito il quale piega l’anima al bene.</p>
            <p>Dopo la preghiera litanica, invece del <em>Gloria</em> si recita la
            prima colletta. In essa s’impetrano i carismi del Paraclito non solo per
            intendere, ma più ancora per praticare la verità, cioè la santità.<br />
            <em>Preghiera</em>. – «Il Paraclito che da te procede illumini, o
            Signore, le nostre menti e, giusta la promessa del tuo divin Figlio, le
            informi alla pienezza della verità. Per il Signore, ecc.».</p>
            <p>Nella lezione che segue (Att. II, 14-21), il profeta Gioele citato
            oggi da san Pietro descrive in un’unica prospettiva profetica
            l’inaugurazione e la consumazione del regno messianico. Questo non vuol
            punto dire che nel giorno della Pentecoste gli Apostoli abbiano creduta
            e predicata siccome imminente la parusia finale. No, essi avevano avuto
            da Gesù il dono d’intendere le Scritture, e non potevano quindi
            ingannarsi nel credere prossima quella fine del mondo che dopo venti
            secoli di Cristianesimo ancora non è giunta. Gioele vuole semplicemente
            dire che il regno messianico, cioè la Chiesa che vive attraverso i
            secoli, rappresenta l’ultimo e definitivo stato dell’umanità redenta;
            dopo il quale periodo, verrà subitamente il giudizio universale. In
            altre parole, i carismi dello Spirito Santo diffusi sugli Apostoli il dì
            della Pentecoste, non sono esclusivamente riservati a quel giorno. La
            Pentecoste non è che l’inaugurazione del regno dello Spirito; e la
            Chiesa in tutti i secoli, ma più specialmente nei giorni che dovrà
            sostenere l’ultima lotta contro l’Anticristo, sarà confortata dalle
            grazie del Paraclito consolatore.</p>
            <p>Segue il verso alleluiatico. «Lodate Iahvè». ℣. Salmo 32. «I cieli
            vennero stabiliti dalla parola di Dio ed ogni loro possanza deriva dal
            soffio della sua bocca».</p>
            <p>Ad imitazione di quanto si praticava nelle vigilie notturne, in cui
            l’inno mattutinale <em>Gloria in excelsis</em>, segnava quasi il
            passaggio tra la preghiera notturna e il sacrificio eucaristico
            dell’aurora, oggi si separa il gloria dalla litania (<em>Kyrie
            eleison</em>), e lo si fa seguire subito dopo la prima lezione. Quanto
            precede appartiene quindi all’ufficio vigiliare, mentre quel che segue
            fa parte integrale dell’ordinario della messa.</p>
            <p>A questo punto perciò s’intona l’inno <em>Gloria</em>, cui segue a
            conclusione della lettura precedente e della salmodia alleluiatica la
            splendida preghiera seguente.<br />
            <em>Preghiera</em>. — «Ci concedi, Dio onnipotente e benigno, che lo
            Spirito Santo si degni di venire ad abitare in noi, rendendoci come un
            tempio consacrato alla sua gloria. Per il Signore, ecc.».</p>
            <p>L’ispirazione è tolta da san Paolo, il quale perciò argomenta: se in
            grazia del Paraclito che Dio ha infuso nei nostri cuori noi siamo
            divenuti il suo tempio, a quanto elevata santità converrà che informiamo
            i nostri atti! Bisogna che tutti i movimenti del nostro spirito
            rappresentino questo culto intimo, spirituale, <em>rationabile
            obsequium</em>, che rendiamo a Dio.</p>
            <p>Il dono dei miracoli concessi agli Apostoli, e particolarmente a
            Pietro, e di cui oggi si parla nella seconda lettura (Atti V, 12-16), è
            un effetto della grazia dello Spirito Santo; ed è questa la cagione per
            cui durante quest’ottava si parla tanto di malati risanati
            prodigiosamente. Inoltre, le malattie corporali simboleggiano quelle
            spirituali, le quali guariscono mercè l’opera del divino Paraclito. Il
            Signore concede a Pietro il carisma di operare più strepitosi prodigi
            dogli altri, quasi per accreditare il suo supremo ministero ed
            autenticare il suo primato su tutta la Chiesa.</p>
            <p>Oggi che, giusta l’antico rito romano, prima del Vangelo si recita
            una doppia lezione, i due canti salmodici, il graduale ed il verso
            alleluiatico, che ordinariamente nel messale sono raggruppati insieme
            appresso all’Epistola – vengono ristabiliti ai loro posti originari: il
            graduale dopo la prima lezione – per solito dell’Antico Testamento – e
            il verso alleluiatico (tratto) dopo la seconda – del Nuovo Testamento –.
            Segue la terza lettura tratta dal Vangelo, ed è probabile che prima di
            san Gregorio anche lì si avesse un canto finale, un alleluia, un amen,
            una dossologia, qualche cosa, insomma. E ben possibile che questo sia
            stato il posto originario dell’alleluia domenicale, come ancora hanno i
            Greci; il Santo Pontefice lo avrebbe sbalzato di sede anticipandolo dopo
            l’epistola in grazia delle omilie evangeliche che egli soleva
            pronunciare.</p>
            <p>La lezione evangelica deriva da san Giovanni (VI, 44-52) ed in essa
            il Salvatore, dopo il miracolo dei pani moltiplicati, promette ai
            Cafarnaiti il Pane eucaristico che dà vita all’anima. L’antitesi
            stabilita da Gesù tra le grazie temporali dell’antica legge e questo
            cibo divino convergo tutta sulla loro efficacia. Non ostante tanti doni
            temporali, dice Gesù agli Ebrei, i vostri padri hanno ceduto alla
            violenza della morte. Fedifraghi, sensuali, essi hanno voltato le spalle
            a Iahvè ed all’acqua sorgiva hanno preferito le onde stagnanti. Essi
            appetivano materialmente dei beni materiali, i quali sfuggirono loro di
            mano. Al contrario, il cibo Eucaristico è tutto spirituale, e vuole
            esser quindi ricevuto spiritualmente, cioè con spirito di fede. Esso
            ordina l’anima, non già al godimento della vita sensuale e terrena, ché
            anzi l’associa al sacrificio della morte del Cristo, ma alla
            partecipazione della pienezza della grazia del Cristo.</p>
            <p>Il verso <em>ad offerendum</em> è identico a quello del mercoledì dei
            IV Tempi di quaresima. Esso deriva dal salmo 118 ed esprime tutti gli
            effetti salutari che derivano all’anima dalla meditazione della parola
            di Dio: «Io ho meditato i tuoi comandi e me ne sono inteso ripieno il
            cuore d’amore» – ecco il fuoco sacro che s’accende durante la preghiera
            – «ho quindi posto mano ad adempiere i tuoi comandi». – Ecco i buoni
            propositi ed efficaci che debbono sempre seguire la nostra
            considerazione delle verità eterne. Una meditazione puramente
            speculativa è simile ad un albero ricoperto da folta chioma e carico di
            fiori, ma senza frutti.</p>
            <p>Nella preghiera che fa da preludio all’anafora consacratoria, noi
            supplichiamo il Signore a gradire il sacrificio ed a far sì che quel
            culto perfetto che al sacro altare esprimiamo coi riti della Chiesa
            corrisponda veramente ai nostri atti. In altre parole si vuole che la
            morte del Cristo che noi commemoriamo coll’Eucaristico Sacrificio,
            l’esprimiamo altresì con tutta la nostra vita. È appunto questo il senso
            di quella bella preghiera dello <em>Stabat</em>: <em>Fac ut portem
            Christi mortem</em>.</p>
            <p>L’antifona per la Comunione è tratta da san Giovanni (XIV, 27): «Io
            vi lascio la mia pace, vi dono la mia pace». Questa pace interiore è il
            Cristo, il quale colla sua morte ci rimette in pace con Dio. Il pegno di
            tale pace è lo Spirito Santo il quale viene a suggellare nel nostro
            cuore il carattere della figliazione divina, alla quale il Padre ci ha
            elevato. Nella preghiera di ringraziamento, si supplica il Signore che
            il pegno della salvezza conseguito qui in terra in grazia del
            Sacramento, si sviluppi pienamente nell’eternità. La gloria infatti non
            è che la più completa effusione e dilatazione della grazia; di guisa
            che, come il germe contiene potenzialmente l’albero, così anche la
            grazia prelude alla piena chiarezza della gloria.</p>
            <p>Assai opportuna ricorre l’antitesi tra l’odierno digiuno e la lezione
            evangelica in cui Gesù ci si offre quale pane di vita eterna. Infatti,
            l’uomo non vive solamente di pane, ma ha bisogno assoluto del Verbo di
            Dio, senza del quale la vita terrena è come un giorno senza lume,
            un’apparenza vana di vita, una desolante immagine della morte.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 167-171.</p>
    </footer>
</body>
</html>
