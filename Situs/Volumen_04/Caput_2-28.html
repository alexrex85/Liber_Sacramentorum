<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ottava di Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_04.html" class="no-blue">Volume IV</a></span>
        </h1>
        <h2>LA SACRA LITURGIA DURANTE IL CICLO PASQUALE</h2>
    </header>

    <main>
        <section>
            <h3 id="sabato-dei-iv-tempi-di-pentecoste">SABATO DEI IV TEMPI DI
            PENTECOSTE</h3>
            <p><strong>Stazione a San Pietro<br />
            (Stazione a Santo Stefano sul Colle Celio).</strong></p>
            <p>Le sacre ordinazioni e la vigilia di questa notte a San Pietro,
            attestateci dai documenti fin dal V secolo, volevano affermare l’idea
            romana che ogni potestà ecclesiastica deriva dall’Apostolo, cui Dio
            consegnò le chiavi del regno dei cieli. Quando però nel VII secolo a
            cagione dell’ottava solenne di Pentecoste, il digiuno dei IV Tempi
            d’estate venne differito d’alcune settimane, invece che a San Pietro,
            venne istituita la stazione a Santo Stefano sul Celio, cambiamento per
            altro che non incontrò troppo favore, tanto che nel secolo XI si ritornò
            alla tradizione primitiva.</p>
            <p>Le sei lezioni scritturali che precedono il <em>Gloria</em> della
            messa in parte si riferiscono alla solennità della Pentecoste, e in
            parte al digiuno del IV mese, come lo chiamava san Leone Magno; esse
            rappresentano una specie di compromesso e di fusione dei due riti. Altre
            volte la vigilia durava tutta la notte e vi si leggevano 12 lezioni così
            in latino che in greco, ma ai tempi di Gregorio Magno venne raccorciata
            e ridotta a più sobri limiti, quali son descritti nell’odierno
            Messale.</p>
            <hr />
            <p>L’introito è derivato dall’Epistola ai Romani (Rom. V, 5). «L’amor di
            Dio si è diffuso nei nostri cuori – sia lode a Iahvè – per mezzo dello
            Spirito Santo che ci è stato concesso. Lodate, lodate Iahvè». Segue il
            salmo 102: «Anima mia, e tutte le mie interne facoltà, benedite il
            Signore, e il suo santo nome».</p>
            <p>Dio per farsi amare dall’uomo elevato alla grazia della figliazione
            divina, ha messo nel di lui petto il proprio cuore, e questo cuore
            dell’augusta triade, è il Paraclito.</p>
            <p>Segue la prece litanica: <em>Kyrie eleison</em>; quindi invece
            d’intonare l’inno angelico, si recita la seguente colletta di carattere
            squisitamente Trinitario. La Sapienza a cui s’accenna, è il Verbo di
            Dio; la Provvidenza poi è l’eterno Padre.</p>
            <p>(Prima della I Lezione):</p>
            <blockquote>
            <p><em>Oremus.<br />
            Mentibus nostris, quaesumus, Domine, Spiritum Sanctum benignus infunde;
            cuius et sapientia conditi sumus, et providentia gubemamur. Per
            Dominum.</em></p>
            </blockquote>
            <blockquote>
            <p>Preghiera.<br />
            Infondi benigno, o Signore, nel nostro cuore quel tuo divino Spirito, la
            cui sapienza ci trasse dal nulla e la cui provvida cura ci governa. Per
            il Signore.</p>
            </blockquote>
            <p>La lettura è tratta da Ioel e riporta quel passo cui appunto si
            riferiva l’apostolo Pietro nel suo primo discorso agli Ebrei la mattina
            di Pentecoste. Trattasi dell’effusione dello Spirito Santo sulla Chiesa
            universale, la quale appunto inizia coll’era messianica l’ultima età del
            mondo che prepara poi la finale parusia colla catastrofe del presente
            <em>cosmos</em>.</p>
            <p>Lezione del profeta Ioel (II, 28-32). «Ecco quanto dice il Signore
            Dio: Io diffonderò su tutta l’umanità il mio Spirito e i vostri
            figliuoli e le vostre figliuole profeteranno; i vostri anziani vedranno
            in sogno e i vostri giovani contempleranno delle visioni. Io inoltre
            diffonderò in quei giorni il mio Spirito sui miei servi e sulle mie
            ancelle, e compierò prodigi in cielo e sulla terra, sangue, fuoco e
            vapori di fumo. Prima che giunga il giorno grande ed orribile del
            Signore, il sole diverrà tenebroso e la luna sanguigna. Allora sì che
            chiunque invocherà il nome del Signore sarà salvo».</p>
            <p>Ricordiamo nuovamente per intelligenza del sacro rito vigiliare che
            in antico al termine d’ogni lezione seguiva ordinariamente il canto d’un
            salmo responsoriale; indi, dopo l’invito del Sacerdote o del diacono
            alla preghiera privata: <em>Oremus. Flectamus genua</em>, i fedeli si
            prostravano a pregare tacitamente ognuno da sé. Il diacono poi dava di
            nuovo il cenno di sorgere in piedi (<em>Levate</em>) per accompagnare
            col cuore la preghiera sacerdotale. Questa riceveva il nome di colletta,
            in quanto che il sacerdote riassumeva in una breve formola i voti di
            tutta l’assemblea, e così uniti li presentava a Dio.</p>
            <p>«Lode a Iahvè» (Giov. VI, 64) «Lo Spirito è quello che ravviva; ché
            la carne non giova a nulla». – Cioè la sola natura abbandonata a se
            stessa è incapace di meritare per la vita eterna. Però se il corpo si
            presta docile strumento dell’anima fedele accesa di carità e di zelo per
            Iddio, allora anche la carne entra a parte come dei meriti, così del
            premio e della gloria dell’anima. La salmodia termina colla seguente
            colletta:</p>
            <p>(Dopo la I lezione):</p>
            <blockquote>
            <p><em>Oremus.<br />
            Illo nos igne, quaesumus, Domine, Spiritus Sanctus inflammet, quem
            Dominus noster Iesus Christus misit in terram et voluit vehementer
            accendi: Qui tecum.</em></p>
            </blockquote>
            <blockquote>
            <p>Preghiera.<br />
            Lo Spirito Santo c’infiammi, o Signore, di quel fuoco d’amore che arrecò
            il Signore nostro Gesù Cristo, e volle che ardesse con ogni veemenza nel
            cuore dei fedeli: Il quale teco.</p>
            </blockquote>
            <p>La II lezione non si riferisce affatto al dono dello Spirito Santo,
            che pure ha orientato tutta la liturgia durante questa settimana; ma
            essa doveva probabilmente far parte dell’antico gruppo di lezioni
            vigiliari, pel digiuno del IV mese, – l’anno si comincia a marzo –
            quando ancora l’ottava di Pentecoste non era stata istituita. La
            Pentecoste giudaica, così com’è descritta in questo brano del Levitico,
            era come una festa di ringraziamento dopo la raccolta, il che
            corrisponde assai bene all’originario carattere dei IV Tempi di estate
            nella tradizione liturgica romana. Trattavasi originariamente d’una
            classica festa campestre alla quale il Cristianesimo ha dato
            un’orientazione devozionale.</p>
            <p>Lezione del libro del Levitico (XXIII, 9-21). «Il Signore parlò a
            Mosè e gli disse: Parla ai figli d’Israele, e dì loro: Quando sarete
            entrati nel paese che io vi darò ed avrete raccolta la messe, recherete
            al sacerdote un manipolo di spighe, la primizia della vostra messe, ed
            egli il giorno dopo il sabato eleverà in alto innanzi al Signore il
            manipolo, affinché riesca accettevole a vostro riguardo, e consacri al
            Signore. Dal giorno adunque appresso al sabato in cui avrete offerto il
            manipolo delle primizie, conterete sette intere settimane, sino al dì
            appresso al termine della settima settimana, cioè cinquanta giorni. In
            tutte le vostre case offrirete pertanto al Signore quale nuovo
            sacrificio di primizie due pani di due decimi di fior di farina
            fermentata, che farete cuocere quali primizie dedicate al Signore.
            Riterrete quel giorno siccome di gran festa e consacrato, in cui non
            compirete alcuna opera servile. Esso sarà presso di voi come una festa
            perpetua e legale attraverso tutte le vostre generazioni, dice il
            Signore onnipotente».</p>
            <p>Si offrono al Signore le decime e le primizie per attestare che egli
            è il padrone universale e che ogni bene derivandoci da lui, deve essere
            da noi usato a sua maggior gloria.</p>
            <p>Segue il verso alleluiatico derivato dalle profezie di Giob. «Lode a
            Iahvè!» ℣. (Iob, XXVI, 13) «Lo Spirito suo adornò i cieli».</p>
            <p>La bellezza del creato ci rivela l’ineffabile amore di Dio per la sua
            creatura; onde giustamente Dante nella Commedia cantò l’amore che muove
            il sole e l’altre stelle.</p>
            <p>Segue la colletta (Dopo la II lezione):</p>
            <blockquote>
            <p><em>Oremus.<br />
            Deus, qui ad animarum medelam, ieiunii devotione castigari corpora
            praecepisti, concede nobis propitius, et mente et corpore tibi semper
            esse devotos. Per Dominum.</em></p>
            </blockquote>
            <blockquote>
            <p>Preghiera.<br />
            Signore, che a rimedio delle anime hai ordinato di castigare i corpi con
            un devoto digiuno, fa che la mente e il cuore nostro siano a te
            consacrati. Per il Signore.</p>
            </blockquote>
            <p>Infatti, mentre digiuna lo stomaco, anche il cuore, l’anima, la
            volontà debbono digiunare astenendosi da tutto quello che offende la
            santità a cui ci chiama il sacro carattere di figli di Dio, a cui ci ha
            sublimato il battesimo.</p>
            <p>La lezione del Deuteronomio si riferisce parimenti alle primizie del
            raccolto, che venivano offerte al Signore cinquanta giorni dopo la
            Pasqua. È però a notarsi, che il primo manipolo di spighe d’orzo maturo
            era stato già presentato al tempio fin dal 16 Nisan, il secondo giorno
            cioè della Pasqua giudaica; così questi due sacrifici costituivano come
            gli estremi termini della sacra cinquantina pasquale, che poi dagli
            Ellenisti ebbe il nome di Pentecoste, che è rimasto nella liturgia
            cristiana.</p>
            <p>Lezione del libro del Deuteronomio (XXVI, 1-11). «In quei giorni
            disse Mosè ai figli d’Israel: Quando sarai entrato nel territorio che ti
            darà a possedere il Signore Dio tuo, e quando te lo avrai assoggettato,
            e vi avrai stabilita la tua sede, prenderai tutte le primizie delle tue
            messi, le riporrai nel paniere e te ne andrai là dove il Signore avrà
            destinato che venga invocato il suo Nome. Ti appresserai quindi al
            sacerdote che ci sarà allora e gli dirai: Oggi, innanzi al Signore Dio
            tuo io confesso che egli ci ha esaudito ed ha avuto riguardo alla
            miseria, alla fatica e alle angustie nostre. Egli ci ha tratti
            dall’Egitto con la fortezza della sua mano, la potenza del suo braccio,
            operando prodigi e meraviglie, sì da incutere gran timore; ci ha
            introdotti in questo territorio, dandoci una terra donde stilla latte e
            miele. Perciò io ora offro le primizie della messe della terra che il
            Signore mi ha dato. Tu, dunque, le lascerai innanzi al Signore Dio tuo e
            adorerai il tuo Signore Dio. Allora banchetterai con tutti i beni che il
            Signore Dio tuo ti concederà».</p>
            <p>È più facile prendere dalla mano del Signore i dolori che le
            felicità. Il dolore mena tante anime a religione, mentre la prosperità a
            tante fa dimenticare Dio. Bisogna imitare la santità di Giobbe il quale
            con eguale riconoscenza riceveva dalla mano di Dio cosi le gioie che le
            pene. Queste non possono più riuscire disgustose, quando si riflette che
            vengono <em>de manu Domini</em>.</p>
            <p>Segue il verso alleluiatico. «Lodate Iahvè». <em>Atti</em>, II, 1.
            «Stando per compiersi il cinquantesimo giorno, stavano tutti insieme». –
            Ecco lo spirito di carità fraterna e di concordia, il quale è tra le
            condizioni più favorevoli per conciliarci i doni di colui che si chiama
            <em>Dio di pace e d’amore</em>.</p>
            <p>Segue la colletta (Dopo la III lezione):</p>
            <blockquote>
            <p><em>Oremus.<br />
            Praesta, quaesumus, omnipotens Deus, ut salutaribus ieiuniis eruditi ab
            omnibus etiam vitiis abstinentes, propitiationem tuam facilius
            impetremus. Per Dominum.</em></p>
            </blockquote>
            <blockquote>
            <p>Preghiera.<br />
            Fa, o Signore, che disciplinati da questi salutari digiuni, lungi da
            ogni peccato, più facilmente possiamo impetrare la tua misericordia. Per
            il Signore.</p>
            </blockquote>
            <p>La seguente lezione del Levitico ricorda le promesse fatte da Dio al
            suo popolo, qualora egli si mantenga fedele all’osservanza della legge.
            È a notarsi però che, sebbene il peccato sia quello che rende infelici,
            anche materialmente, gli uomini, e ad un popolo di corta intelligenza e
            carnale, com’erano gli Ebrei, non si poteva parlare altro linguaggio
            fuori del benessere materiale, pure il fine della vita, non è la
            felicità di quaggiù; anzi per il Cristiano la vita presente è quasi la
            continuazione della Via Crucis di Gesù, per attendere la vera e perfetta
            beatitudine solo in Cielo.</p>
            <p>Lezione del libro Levitico (XXVI, 3-12). «In quei giorni disse il
            Signore a Mosè: Parla ai figli d’Israel e di’ loro: Se procederete
            secondo i miei comandamenti, osserverete i miei ordini e li adempirete,
            a suo tempo vi darò le piogge, la terra produrrà i suoi germogli e gli
            alberi si copriranno di frutta. Quando durerà ancora la vendemmia
            sopraggiungerà il tempo di triturare la messe, e la vendemmia non darà
            tregua durante il periodo della semina. Mangerete a sazietà il vostro
            pane, e abiterete senza alcun timore nel territorio vostro. Concederò la
            pace alla vostra terra; voi dormirete né alcuno vi recherà timore.
            Allontanerò le bestie nocive e la spada non varcherà i vostri confini.
            Inseguirete i vostri nemici ed essi cadranno innanzi a voi. Cinque di
            voi inseguiranno cento stranieri e cento di voi dieci mila; i vostri
            nemici periranno di spada alla vostra presenza. Io vi guarderò e vi darò
            incremento; voi vi moltiplicherete ed io renderò vieppiù salda la mia
            alleanza con voi. Consumerete ancora del raccolto quando è già trascorso
            lungo tempo, e al sopraggiungere delle frutta nuove getterete via quelle
            dell’anno innanzi. Porrò fra voi la mia tenda, né l’anima mia si
            alienerà da voi. Camminerò fra voi e sarò il vostro Dio e voi sarete il
            popolo mio, dice il Signore onnipotente».</p>
            <p>Segue l’invocazione paracletica: «Vieni, o Spirito Santo», come il
            giorno di Pentecoste. Quindi si recita la quinta colletta.</p>
            <p>(Dopo la IV lezione):</p>
            <blockquote>
            <p><em>Oremus.<br />
            Praesta, quaesumus, omnipotens Deus, sic nos ab epulis carnalibus
            abstinere, ut a vitiis irruentibus pariter ieiunemus. Per
            Dominum.</em></p>
            </blockquote>
            <blockquote>
            <p>Preghiera.<br />
            Fa’, o Signore onnipotente, che astenendoci dai cibi carnali, ci
            raffreniamo altresì nei movimenti irruenti delle passioni. Per il
            Signore.</p>
            </blockquote>
            <p>L’ultima lezione, identica a quella dei IV Tempi di dicembre, che
            chiude regolarmente l’ufficio vigiliare, contiene il racconto dei tre
            giovanetti gettati da Nabucodonosor nella fornace di Babilonia. Questo
            racconto era sì popolare ai primi fedeli, che noi lo vediamo pur oggi
            espresso in mille pitture e sculture dei primi quattro secoli. Il
            cantico che seguiva, detto delle Benedizioni, serviva quasi di
            transizione tra l’ufficio della vigilia e la messa propriamente detta;
            però questa volta, a cagione forse dell’alleluia pasquale che lo
            precede, esso ha perduto la sua originaria natura di canto
            responsoriale, ed è rimasto come atrofizzato, essendo stato ridotto
            all’unico versetto iniziale. Negli altri sabati dei IV Tempi lo
            ritroviamo tuttavia per intero.</p>
            <p>«Lode a Iahvè. Sii tu benedetto, o Dio, Signore dei nostri padri,
            degno di lode per tutti i secoli».</p>
            <p>Il <em>Gloria</em> che segue, in origine era anch’esso un canto di
            transizione tra la vigilia notturna e la messa; oggi però è fuori di
            posto, giacché viene a separare la lezione e il cantico di Daniele dalla
            bella colletta che si riferisce appunto ai tre giovanetti di Babilonia
            liberati miracolosamente dall’Angelo pei meriti della loro eroica fede
            nel non volersi prostrare ad adorare l’idolo regio.</p>
            <p>(Dopo la V lezione):</p>
            <blockquote>
            <p><em>Oremus.<br />
            Deus, qui tribus pueris mitigasti flammas ignium, concede propitius, ut
            nos famulos tuos non exurat flamma vitiorum. Per Dominum.</em></p>
            </blockquote>
            <blockquote>
            <p>Preghiera.<br />
            O Signore che mitigasti l’ardore delle fiamme ai tre giovanetti, fa che
            noi tuoi servi non arda il fuoco delle passioni. Per il Signore.</p>
            </blockquote>
            <p>Ecco la vera fornace che pone alla prova i fedeli di Gesù Cristo:
            sono le passioni, il fuoco della sensualità, della superbia, dell’amor
            proprio. Chi ha fede, passa illeso attraverso queste fiamme, mentre chi
            non l’ha, vi soccombe.</p>
            <p>Segue un brano dell’Epistola ai Romani, ove a brevi tratti, ma
            vigorosi, è descritta tutta l’essenza della vita cristiana, la
            rigenerazione cioè per mezzo della fede in Gesù Cristo, la speranza
            nella futura eredità del cielo, la quale ci spetta in forza del nostro
            carattere di figli di Dio, e la carità che ci è trasfusa dal divino
            Paraclito. Dopo la lezione di san Paolo, si recita il salmo
            (<em>Tractus</em>) 116, come di regola in tutti i sabati dei IV
            Tempi.</p>
            <p>Originariamente il <em>tractus</em> rappresentava la forma salmodica
            festiva della Chiesa Romana, prima dell’introduzione del versetto
            alleluiatico ai tempi di san Gregorio. Le messe feriali erano prive del
            tratto, ma esso si ritrova nel sabato dei IV Tempi, giacché queste messe
            originariamente erano delle vere messe domenicali, ed avevano un
            carattere festivo. Il salmo 116 dopo compiute le sacre ordinazioni ha il
            significato d’un vero canto di ringraziamento al Signore. Nel VII secolo
            la lezione evangelica che seguiva quest’oggi il <em>tractus</em> era
            tolta da san Matteo (XX, 29-34), e narrava dei due ciechi risanati dal
            Redentore; ma quando la liturgia dei IV Tempi venne fusa definitivamente
            con quella dell’ottava di Pentecoste, si preferì il brano, forse
            originario, di san Luca (IV, 38-44) col racconto della guarigione della
            suocera di Simone, giacché la stazione era appunto celebrata nella
            <em>domus Simonis</em> vaticana.</p>
            <p>Lezione della lettera del beato apostolo Paolo ai Romani (V, 1-5).
            «Fratelli, santificati per la fede, stiamo in pace con Dio pei meriti
            del Signor nostro Gesù Cristo, per il quale, per mezzo della fede,
            abbiamo anche accesso a questa grazia nella quale siamo stabiliti e ci
            gloriamo nella speranza dei figli di Dio. Né questo soltanto, ma ci
            gloriamo nelle tribolazioni, ben sapendo che la tribolazione ci è
            cagione di patire, il patire compie la prova, la prova infonde la
            speranza, la speranza poi non rimane delusa: giacché l’amore di Dio è
            diffuso nei nostri cuori per mezzo dello Spirito Santo che ci è stato
            largito».</p>
            <p><em>Tratto</em>. «Lodate, ecc.» come in tutte le solenni vigilie
            domenicali. Questa notte la sequenza, non facendo parte del verso
            alleluiatico, non è seguita dall’acclamazione finale
            <em>alleluia</em>.</p>
            <p>La lezione del santo Vangelo è identica a quella del giovedì dopo la
            terza domenica di quaresima. Gesù entra in casa di Simone ed a preghiera
            degli apostoli ne risana la suocera. San Francesco di Sales osserva a
            tal proposito, che la virtuosa malata non è già ella che chiede a Gesù
            la sanità. Ella è indifferente a star bene o a star male, purché compia
            la volontà di Dio. Sono altri che ottengono per lei la salute. Ella
            accetta la grazia con eguale tranquillità di spirito, e tosto impiega le
            ricuperate forze per accogliere Gesù e gli Apostoli in casa sua,
            servendoli in quanto loro poteva occorrere.</p>
            <p>L’offertorio dei sabati dei IV Tempi è sempre identico: un’antifona
            tratta dal salmo 87, in relazione col carattere notturno della messa:
            <em>In die clamavi et nocte coram te</em>.</p>
            <p>La preghiera di preludio all’anafora è la seguente:</p>
            <blockquote>
            <p><em>Secreta.<br />
            Ut accepta tibi sint, Domine, nostra ieiunia, praesta nobis, quaesumus;
            huius munere sacramenti purificatum tibi pectus offerre. Per
            Dominum.</em></p>
            </blockquote>
            <blockquote>
            <p>Preghiera secreta sull’oblazione.<br />
            Perché i nostri digiuni, o Signore, ti siano accetti, per i meriti di
            questo sacramento fa che noi ti offriamo altresì un cuore puro. Per il
            Signore.</p>
            </blockquote>
            <p>Ecco espresso nuovamente il bel concetto che anche noi dobbiamo
            unirci all’oblazione di Gesù, immolando tra le fiamme dell’amor di Dio
            tutta la nostra natura.</p>
            <p>L’antifona della Comunione contiene un’ultima allusione all’ottava di
            Pentecoste e al tempo pasquale che sta ormai per terminare. Anche il
            cantico <em>alleluia</em>, almeno giusta l’antico rito gregoriano, sta
            per involarsi e far ritorno in cielo: <em>Sed nescis unde veniat aut quo
            vadat: alleluia, alleluia, alleluia</em>.</p>
            <p>Il canto della Comunione deriva da san Giovanni (III, 8). «Lo Spirito
            soffia dove vuole; tu odi il suo soffio, ma non sai donde venga o dove
            vada. Lode, lode, lode a Iahvè».</p>
            <p>Veramente il testo evangelico greco intende qui parlare, non dello
            Spirito Santo, ma del vento. Tuttavia, siccome Gesù si è appunto servito
            dell’immagine del vento per ispiegare a Nicodemo il carattere
            soprasensibile e soprannaturale della grazia dello Spirito Santo, così
            l’applicazione che di questo versetto ha fatto la liturgia romana nel
            chiudersi del ciclo di Pentecoste non è del tutto arbitraria.</p>
            <blockquote>
            <p><em>Postcommunio.<br />
            Praebeant nobis, Domine, divinum tua Sancta fervorem; quo eorum pariter
            et actu delectemur et fructu. Per Dominum.</em></p>
            </blockquote>
            <blockquote>
            <p>Preghiera dopo la Comunione.<br />
            Il tuo Sacramento, o Signore, c’infervori santamente, onde possiamo
            gioire così della sacra celebrazione di questo sacrificio che della sua
            efficacia. Per il Signore.</p>
            </blockquote>
            <p>Fervore attuale, gusto spirituale, solido profitto ed avanzamento
            nella via della perfezione, ecco il triplice frutto eucaristico che la
            Chiesa oggi ci fa implorare dopo la santa Comunione. Molte volte delle
            anime si astengono dall’Eucaristia unicamente perché non sentono fervore
            o gusto spirituale. Sarebbe come chi dicesse di non mangiare perché si
            sente lo stomaco illanguidito. È questa una cagione di più per
            accostarsi al cibo. Il fervore ed il gusto seguono la santa Comunione, e
            non sono già una condizione essenziale per parteciparvi. La Chiesa
            c’insegna che a ricevere Gesù nell’Eucaristia, anche tutti i giorni, si
            richiedono solo la purità di coscienza e la retta intenzione. Ora la
            parola della Chiesa deve bastarci per farci porre da parte ogni molesta
            esitazione. Del resto, a proposito del gusto spirituale, non conviene
            attaccarcisi di soverchio, giacché nella preghiera è bene di cercare non
            tanto il gusto nostro, quanto quello di Dio.</p>
            <p>La santa messa chiude degnamente il sacro tempo pasquale. Oramai la
            redenzione è compiuta, e lo Spirito Santo è venuto quasi ad assicurarne
            definitivamente l’efficacia, mediante il carattere sacramentale che egli
            imprime nell’anima. Tale è la proprietà personale del divino Paraclito;
            egli compie, conchiude, opera sempre qualche cosa di definitivo, al pari
            d’una conclusione che inevitabilmente ed irremovibilmente sgorga dalle
            premesse. Ecco la ragione perché i peccati contro lo Spirito Santo di
            fatto non ottengono mai il perdono; perché rappresentano l’ostinazione
            definitiva dell’anima nell’odio supremo contro il sommo amore.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. IV,
            Torino – Roma, Casa Editrice Marietti, 1930, pp. 173-185.</p>
    </footer>
</body>
</html>
