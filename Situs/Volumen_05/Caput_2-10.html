<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-vii-dopo-la-pentecoste">DOMENICA VII DOPO LA
            PENTECOSTE</h3>
            <p>Nella successione degli introiti dopo la Pentecoste, è notevole il
            modo strano col quale assai spesso s’interrompe la serie salmodica. Così
            la V Domenica desume l’introito dal salmo 26, la VI dal salmo 27, indi
            succede una lacuna di 19 salmi prima della domenica VII che avrà
            l’introito dal salmo 46; l’VIII domenica l’avrà dal 47; segue un’altra
            lacuna di 5 salmi, interrotta nella IX domenica dal salmo 53; succede la
            domenica X col salmo 54, l’XI col 67, la XII col 69, e così di seguito.
            Come spiegare quest’anomalia? Le stazioni settimanali della feria IV, VI
            e sabato avranno fatto originariamente parte della serie? ovvero prima
            di san Gregorio Magno ogni giorno avrà avuto il proprio introito,
            cosicché le lacune che ora osserviamo sono dovute all’eliminazione pura
            e semplice delle messe quotidiane dal Sacramentario e dall’Antifonario?
            In mancanza di documenti, noi brancoliamo un po’ fra le tenebre, pur
            concedendo che le proposte ipotesi non siano destituite d’ogni
            probabilità.</p>
            <p>Qualunque tuttavia debba essere la soluzione della questione, anche
            se non si potrà mai più ricostituire la serie primitiva delle messe
            domenicali, è sempre però importante per la storia della liturgia romana
            il constatare la remota antichità del suo formulario eucologico, il
            quale ai nostri occhi apparisce tanto più venerabile quanto è più
            lacunoso.</p>
            <hr />
            <p>L’introito deriva, come si è detto, dal salmo 46 che prelude alla
            redenzione universalistica messianica, senza barriere nazionali. «Popoli
            tutti quanti, battete le mani, giubilate a Dio con inni di gloria,
            perché il Signore s’è dimostrato l’altissimo, il tremendo, il sovrano
            dominatore sopra la terra». L’altissimo, perché il suo consiglio di pace
            è riuscito inscrutabile ai demoni, i quali non l’hanno potuto
            attraversare; il tremendo, perché ha perso il Satana nello stesso sforzo
            supremo che questi faceva per allargare il dominio suo su di lui
            innocente, colpendolo di morte ignominiosa: «<em>O mors, ero mors tua,
            morsus tuus ero, o inferne</em>», com’Egli aveva di già minacciato il
            demonio per mezzo de profeta Osea; il sovrano dominatore sopra la terra,
            perché il divin Crocifisso dilata le sue pacifiche conquiste su tutti
            quanti i popoli e li arruola tra le suo milizie, non costringendo, ma
            persuadendo, colle soavi arti dell’amore. Così il servizio stesso che
            l’uomo presta a Dio, mentre è l’unico che si conviene alla maestà del
            Signore, il quale è spirito e vuole essere adorato in spirito e verità,
            è insieme quello che più conviensi alla nobiltà e dignità della natura
            umana, di cui salva sempre lo naturali esigenze. La fede infatti, non
            deprime, ma eleva ad inarrivabili regioni soprannaturali la ragione
            umana, e la carità di Dio, lungi dal far violenza al libero arbitrio,
            rende anzi il suo atto più libero, più volontario, più energico, giacché
            nulla può essere più voluto e più degnamente voluto dalla creatura
            ragionevole, quanto Colui che si definiva ad Abramo: <em>Omne
            bonum</em>.</p>
            <p>La colletta odierna tocca appunto la questione circa i rapporti tra
            la libertà del nostro volere e l’indefettibilità della divina
            Provvidenza, i cui disegni non possono fallire. La sacra liturgia, ad
            essere popolare, non può far qui una dissertazione teologica circa la
            conciliazione di questi due misteri, il cuore umano, cioè, ed il cuore
            di Dio. Essa però, premesso essere impossibile che la predestinazione
            divina fallisca, ne addita in maniera semplice e popolare anche il modo.
            Dio ci vuol salvi. Ebbene, Egli, a raggiungere lo scopo, rimuove dal
            nostro sentiero gli ostacoli, e ci dona tutte quelle grazie che sa
            esserci necessarie ed efficaci per perseverare nella sua, o meglio,
            nella nostra santa vocazione alla vita eterna.</p>
            <p>Nel brano dell’epistola ai Romani, (VI, 19-23) l’Apostolo, in
            considerazione della virtù dei destinatari ancor poco solida, dichiara
            di voler esporre delle dottrine facili, ondo ispirare loro un vivo
            orrore dello stato di depravazione a cui li aveva già condotti
            l’idolatria. I Romani, al ricordo dei loro antichi delitti, arrossivano;
            ma l’Apostolo, da prudente maestro, non risparmia loro questa
            confusione, che nelle anime devote è sempre una fonte di umiltà e di
            contrizione. Per questo Dio talora permette nei suoi eletti dello
            vergognose cadute, come il peccato della negazione di Pietro, affinché
            la conseguente umiliazione dell’anima e la viva contrizione che ne
            prova, siano le migliori garanzie dei magnifici doni che Dio le riserva
            per l’avvenire. L’umiliazione e la contrizione sono come le valvole di
            sicurezza dell’anima, contro il calore febbrile dell’amor proprio.</p>
            <p>Il responsorio da cantarsi dal solista, è quello stesso che è stato
            eseguito dopo la prima lezione in occasione dei grandi scrutini
            battesimali a san Paolo, il mercoledì dopo la quarta settimana di
            quaresima. È tratto dal salmo 33. Il Salmista, al lume profetico dello
            Spirito, vede lo future generazioni cristiane che per mezzo di suo
            Figlio, il Cristo, faranno capo a lui, siccome a capostipite, a
            patriarca dei redenti, ed a depositario delle divine promesse, per
            essere ammaestrate nelle vie della giustizia. Egli non può rifiutarsi a
            tale missione, e si fa quindi ad iniziare la sua didascalia
            coll’insegnare il timore di Dio, che è il principio d’ogni sapienza.
            Questo santo timore scaturisce, come necessaria conseguenza, dalla
            cognizione di chi è Dio e qual è la somma dei suoi diritti sulla nostra
            ubbidienza e devozione.</p>
            <p>Ma prima ancora del timore, ci si invita ad appressarci
            confidentemente a Dio per essere illuminati. Questa confidenza è anche
            essa il frutto della cognizione di Dio; giacché potranno sentir
            difficoltà ad avvicinarsi a Dio quelli che non lo conoscono. Quelli al
            contrario i quali sanno che Dio è il bene comune, il bene più proprio di
            ciascuna creatura, quello che ciascun essere creato, pel fatto stesso
            che è uscito dallo mani e dal cuore di Dio, può salutare siccome il bene
            suo, quelli infine che sentono queste cose, non possono certamente non
            nutrire una vivissima confidenza in Dio.</p>
            <p>Il verso alleluiatico ripete l’antifona dell’introito. L’applaudire a
            Iahvè colle mani, potrebbe bellamente intendersi della necessità di
            accompagnare colle opere le lodi che noi tributiamo a Dio colla lingua.
            Anzi, giusta il noto monito di san Filippo, dobbiamo vigilare che la
            nostra devozione consista più in fatti che in parole; di quest’ultime
            dobbiamo essere estremamente parchi, sia per schivare la vanagloria, sia
            ancora perché le parole sono come il fogliame abbondante che ricopre un
            albero ramoso; se tutto l’umore se ne va per le foglie e pei rami, è
            finito pei frutti.</p>
            <p>La lezione evangelica (Matt. VII, 15-21) c’insegna la prudenza
            soprannaturale nel discernere le vie di Dio. Per conoscere la virtù
            d’una persona, il criterio più sicuro è di riguardarne le opere. Le
            parole buone e sante costano poco, ed anche il demonio sa citare con
            apparente inazione la Santa Scrittura<a href="#fn1" class="footnote-ref"
            id="fnref1" role="doc-noteref"><sup>1</sup></a>. Ciò che importa è il
            vincere sé medesimo, per compiere la santa volontà di Dio. Oggi
            specialmente, che la falsa gnosi oppone alla dottrina tradizionale
            cattolica dei sedicenti <em>magistros prurientes auribus</em>, come li
            previde già l’Apostolo, questo criterio è assai importante onde subito
            distinguere i veri dai falsi maestri. A tal uopo, giova anzitutto di
            tener conto di ciò che è veramente la vita spirituale, cioè non una
            lieta passeggiata sportiva, ma un’avanzata militare verso la vita
            eterna. Non è quindi questione di dilettantismo, ma si tratta di
            compiere un arduo dovere.</p>
            <p>Di più, bisogna avvertire altresì qual è l’autorità di colui che si
            fa agli altri maestro di verità. A compiere degnamente questo ministero,
            bisogna prima praticare colla vita quanto a si vuole insegnare agli
            altri colla parola, di guisa che la predica più efficace sia il buon
            esempio. In tutti i casi perciò, le belle teorie non bastano, e sia per
            la propria santificazione, sia per quella degli altri, si richiedono le
            buone opere ed opere molto buone.</p>
            <p>C’è un intimo nesso tra l’odierna antifona offertoriale tratta da
            Daniele (III, 40) e la colletta d’introduzione all’anafora. Anania,
            stando coi suoi due colleghi nell’ardente fornace di Babilonia e
            ricordando che allora non era più possibile d’offrire a Iahvè i
            sacrifici legali d’agnelli e di tori, perché il tempio era distrutto,
            gli offre il sacrificio spirituale della propria fede e del proprio
            martirio. Così del pari, invece delle vittime belluine dell’Antica
            Legge, il popolo cristiano associa l’offerta del proprio cuore al
            sacrificio eucaristico, perché, invece di riservare al culto di Iahvè,
            come gli Ebrei, una piccola parte delle proprie provvigioni, Dio
            signoreggi lo spirito dell’uomo, <em>et sit Deus omnia in
            omnibus</em>.</p>
            <p>La colletta riprende un concetto già svolto stupendamente
            nell’Epistola agli Ebrei, sull’unità del sacrificio della Nuova Legge
            quale argomento della trascendenza del sacerdozio di Cristo su quello di
            Aaron. Questo aveva bisogno d’una quantità di riti sacrificali, i quali,
            appunto col loro continuo ripetersi, accusavano la loro insufficienza.
            Cristo invece, con un unico sacrificio ha compito l’ufficio del suo
            pontificato, e attraverso tutti i secoli passati e futuri ha conferito
            grazia e santità ai suoi fedeli. Il vigore dell’argomentazione
            dell’Apostolo circa l’unità del sacrificio di Cristo, – di cui è un
            delicato simbolo il sacrificio dell’innocente Abele – non viene punto
            indebolito dalla rinnovazione incessante dell’oblazione Eucaristica;
            giacché per questa si commemora e si dà carattere di perennità alla
            Vittima del Calvario che trascende i giorni e i luoghi, ed è veramente
            universale, cioè eminentemente cattolica. Cristo inoltre sulla croce non
            volle esser solo, e rese tutti noi solidari del suo atto espiatorio,
            associando al sacrificio proprio quello dell’umanità credente. Per
            questo motivo, tutto quello che noi operiamo e soffriamo per lui, entra
            a parte della santità di quell’olocausto, tanto che l’Apostolo ha potuto
            considerare le fatiche del proprio ministero, siccome l’integrazione
            della passione di Gesù pel bene della Chiesa. Ecco il testo della
            splendida colletta:</p>
            <blockquote>
            <p><em>Secreta.<br />
            Deus, qui legalium differentiam hostiarum unius sacrificii perfectione
            sanxisti: accipe sacrificium a devotis tibi famulis, et pari
            benedictione, sicut munera Abel, sanctifica, ut, quod singuli obtulerunt
            ad maiestatis tuae honorem, cunctis proficiat ad salutem. Per
            Dominum.</em></p>
            </blockquote>
            <blockquote>
            <p>Preghiera segreta sull’oblazione.<br />
            O Dio, tu che disponesti che tutti i molteplici sacrifici dell’antica
            legge derivassero la loro efficacia da quest’unico sacrificio veramente
            perfetto; accogli ora quest’offerta dei tuoi servi, e colla tua
            benedizione santifica questi doni come santificasti quelli di Abele;
            affinché quello che ciascuno offre a gloria della tua divinità, ridondi
            a salute comune. Per il Signore.</p>
            </blockquote>
            <p>Il ricordo di queste relazioni tra la nostra vita spirituale ed il
            sacrificio del Calvario, è assai atto ad alimentare la soda pietà
            cristiana, soprattutto poi nel momento dell’Eucaristico Sacrificio, in
            cui tutta la comunità dei fedeli per mano del sacerdote presenta a Dio
            l’offerta dell’Agnello immolato pei peccati del mondo, celebrando cosi
            «i misteri della morte di Gesù».</p>
            <p>L’antifona durante la distribuzione della santa Comunione, è tratta
            dal salmo 30. «Porgi, o Iahvè, il tuo orecchio, e muovi sollecito a
            strapparmi dalle zanne dell’avversario». Il porgere l’orecchio da parte
            di Dio, significa la condiscendenza e quindi il carattere gratuito della
            divina grazia. Il motivo poi per cui il Salmista così spesso ci descrive
            le proprie sofferenze si è, che la nostra miseria è precisamente quella
            che induce il cuore di Dio a misericordia; di guisa che, più grandi sono
            le miserie nostre, e maggior forza ancora esercitano sul cuore buono di
            Dio.</p>
            <p>Nella preghiera di ringraziamento oggi si accenna al carattere
            medicinale della divina Eucaristia, vero antidoto contro il
            <em>virus</em> del pomo fatale dell’Eden. In questo Sacramento infatti,
            sotto il tenue velo della fede, Cristo ci nutre del legno amarissimo del
            Calvario, – <em>in amaro salus</em> – e colla morte sua trionfale
            c’immunizza contro la nostra morte.</p>
            <blockquote>
            <p><em>Postcommunio.<br />
            Tua nos, Domine, medicinalis operatio, et a nostris perversitatibus
            clementer expediat, et ad ea quae sunt recta perducat. Per
            Dominum.</em></p>
            </blockquote>
            <blockquote>
            <p>Dopo la Comunione.<br />
            La tua grazia, o Signore, sia la nostra medicina; nella tua misericordia
            per essa ci libera dagli errori, e c’indirizza al bene. Per il
            Signore.</p>
            </blockquote>
            <p>Anche il pane azzimo, nel quale la Chiesa latina offre a Dio il divin
            Sacrificio, simboleggia bellamente il mistero di dolore che avvolge il
            Sacramento della morte di Cristo. L’azzimo infatti, fu il pane
            dell’angoscia che travagliò i Padri nostri, quando gli Egiziani
            l’incalzarono a sgombrare dall’Egitto. Essi allora non ebbero tempo di
            lasciar fermentare il loro pane, e si nutrirono dell’azzimo innaffiato
            dalle loro lacrime. Entrati tuttavia che furono nella terra promessa,
            s’assisero lietamente a mensa, e si nutrirono del pane di fior di
            farina. Così opera Dio anche col popolo Cristiano. Questo mondo è
            l’Egitto, e noi perciò piangendo ci cibiamo dell’azzimo degli esuli,
            anticipando colla speranza quel giorno fortunato in cui, approdando
            all’eternità e ponendo piede sulla terra promessa, il Cristo ci nutrirà
            del pane dei figli, nei fulgori della beatitudine.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>Matth., IV.<a href="#fnref1" class="footnote-back"
            role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 123-128.</p>
    </footer>
</body>
</html>
