<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xv-dopo-la-pentecoste">DOMENICA XV DOPO LA
            PENTECOSTE</h3>
            <p><strong>«Quinta post sancti Laurentii».</strong></p>
            <p>Oggi è l’ultima stazione festiva che si denominava dallo Stauroforo
            della basilica Tiburtina. Dopo il ciclo delle feste domenicali che
            seguivano la solennità di san Lorenzo, succedevano in Roma quelle che si
            raggruppavano attorno alle feste di san Cipriano e poi di san Michele.
            In fondo, tali feste costituivano per il ciclo domenicale come
            altrettante colonne milliarie, onde contare la successione delle varie
            settimane. Esse non avevano perciò nessuna speciale relazione col Santo
            da cui prendevano il nome.</p>
            <hr />
            <p>Il canto di preludio è tolto dal salmo 85. Piega, o Iahvè, il tuo
            orecchio; piegalo dall’eccelso tuo soglio sino alle bassure dove io
            giaccio, prostrato nel fango e nella cenere. Piegalo, perché io a te
            elevo la mia prece, e la voce della preghiera ha tanta forza sul tuo
            cuore, che ti fa subito abbassare sin dove giace il supplice che
            t’invoca. Sono peccatore, è vero; ma pure sono tuo servo, qualche cosa
            di te, che ti appartiene. Io non merito d’essere ascoltato al mio primo
            grido: ma è tuttodì che t’invoco, e tu non usi di porre i tuoi servi
            alla prova oltre le loro forze. Miserere di me, o Iahvè, miserere di me
            nella misura che io ripongo in te ogni mia speranza e a te m’affido.</p>
            <p>Nella colletta si supplica Dio perché la continua misericordia sua –
            questa terra non accoglie tanto il trionfo della giustizia divina,
            quanto quello della sua misericordia – purifichi sempre meglio e
            protegga la sua Chiesa. E perché questa senza il suo soccorso non sa far
            fronte ai suoi avversari, né può colmare le deficenze dell’inferma
            natura negli stessi membri della comunità cristiana, la divina grazia
            sia pur sempre quella che moderi tutti i suoi atti virtuosi.</p>
            <p>Nell’odierna lezione dell’Epistola ai Galati, (V, 25-26, VI, 1-10) si
            tratta anzitutto dei riguardi della carità verso il prossimo: la fuga
            del proprio interesse e dell’invidia, per sopportarsi invece e
            correggersi a vicenda. La vita presente è come la stagione della
            semente; al tempo del raccolto mieteremo quello che abbiamo seminato, e
            questa sarà la nostra provvista per l’eternità.</p>
            <p>Il salmo responsoriale è il 91, che è comune al sabato della seconda
            settimana di quaresima. «È bello lodare Iahvè ed inneggiare, o
            Altissimo, al tuo nome; celebrare al mattino la tua bontà, e la tua
            fedeltà durante la notte». L’orazione è un bisogno dell’anima, è quasi
            il palpito del suo cuore. Perciò i Santi consacrano alla preghiera gran
            parte della loro giornata, descritta nel versetto salmodico coi termini
            di notte e di mattino. Nella notte si loda la fedeltà di Dio, perché
            l’aridità, che è la notte dell’anima, ha per iscopo di rafforzare la
            nostra fiducia nelle divine promesse. Nel mattino poi si loda la bontà
            del Signore, perché il mattino esprime la luce e il gaudio dell’anima,
            la quale, sentendosi cosi prevenuta dalla divina grazia, intona a Dio il
            cantico di ringraziamento e di lode.</p>
            <p>Il verso alleluiatico proviene dal salmo 94, e sembra essere la
            continuazione di quello della precedente domenica. «Grande è Iahvè e la
            sua potenza si estolle su tutti gli altri dei». Oh se praticamente anche
            l’anima nostra sentisse questa trascendenza divina su tutto il creato, e
            particolarmente sulla nostra volontà! Quanto premurosamente accetteremmo
            siccome suprema regola di tutti i nostri movimenti, l’adorabile volere
            di Dio.</p>
            <p>Il racconto evangelico colla resurrezione del figliuolo della vedova
            di Naim, (Luc. VII, 11-16), allude alla mediazione della Chiesa, per le
            cui lagrime il Signore richiama a vita i miseri peccatori. Queste
            lagrime la Chiesa le versa in tutte le sue preghiere; ma chi vuole con
            sicurezza essere risuscitato dal Cristo, ricorra alla Madre Chiesa nel
            sacramento della penitenza; è là, come osserva sant’Ambrogio, che le
            lagrime e le preghiere della Chiesa, per divina istituzione operano
            <em>ex opere operato</em>; – allusione graziosa alla primitiva formola
            deprecativa dell’assoluzione sacramentale. – Il Cristo non può rimaner
            indifferente alle suppliche della sua Sposa lacrimante, e così quella
            resurrezione spirituale che non meriterebbero forse i nostri peccati, ci
            viene accordata in considerazione di colei che intercede per noi.</p>
            <p>Il verso per l’oblazione delle offerte del popolo, deriva dal salmo
            39, ed è comune al martedì dopo la quarta domenica di quaresima. «Ho
            atteso con pazienza il Signore, ed egli al momento opportuno s’è rivolto
            ad esaudire la mia prece. Egli ha posto sul mio labbro un cantico nuovo
            in lode del nostro Dio». L’uomo è precipitoso, e, quando prega vorrebbe
            subito vedere il termine del negozio per cui intende d’interessare Dio.
            La preghiera della fede invece, è paziente e longanime, perché
            appoggiandosi sulla divina promessa, attende serenamente l’ora di Dio,
            quella cioè in cui il Signore ha determinato di venirci in soccorso. È
            quindi assai profondo quel monito d’Isaia: <em>Qui credit, non
            festinet</em>.</p>
            <p>Nella colletta odierna si prega il Signore che l’efficacia del divin
            Sacramento valga sopratutto a difenderci contro le insidie del Satana.
            Questa nota è degna di particolare osservazione. Noi sappiamo che il
            demonio incarna l’odio e che, se potesse, vorrebbe nuocere e rovinare
            tutti. – Io sono un disgraziato che non ama – così un giorno il diavolo
            disse ad una Santa. Prima dell’incarnazione del Verbo di Dio, Satana si
            considerava come il vero ed incontrastato principe di questo mondo, ed i
            casi di ossessioni diaboliche erano frequentissimi anche nella
            Palestina; ma dopo la predicazione del Vangelo, questi casi si fecero
            man mano più rari, ed il demonio dové rassegnarsi ad affermare
            l’orribile sua autorità presso i popoli selvaggi idolatri, di cui anche
            adesso fa crudele scempio.</p>
            <p>Donde mai deriva questo indebolimento della sua potenza tra le
            nazioni cattoliche, e questa relativa rarità delle vere ossessioni? Ce
            lo insinua la Chiesa nella sacra liturgia. Presso i popoli cattolici,
            Gesù sacramentato è conservato in troppi tabernacoli nelle città, nei
            paesi e nelle borgate, perché il demonio possa avvicinarsi a quei
            luoghi. Di più, la Chiesa colla sua acqua benedetta, le sacre reliquie,
            i suoi sacramentali eleva attorno al popolo cattolico come una muraglia
            di fuoco, che il diavolo non osa di varcare. Con questo non si dice già
            che noi andiamo interamente esenti dalle tentazioni diaboliche; no, il
            Vangelo annunzia il contrario. Tuttavia il demonio potrà latrarci contro
            quanto più vuole, ma non avrà più la libertà di nuocerci, a meno che noi
            stessi non gliela diamo, avvicinandoci troppo al cane incatenato.</p>
            <p>L’antifona per la Comunione, al pari di quella prescritta per la IX
            domenica dopo Pentecoste, deriva dal Vangelo di san Giovanni, (VI, 62) e
            sta qui per eccezione. Essa è comune anche al giovedì dopo la prima
            domenica di quaresima, ed esprime concisamente il doppio carattere di
            Sacrificio e di Sacramento che riveste l’Eucaristia. «Il pane che io
            darò – ecco il Sacramento per la nutrizione spirituale dell’anima – è il
            mio corpo per la salvezza del mondo» – ecco il sacrificio
            dell’universale espiazione.</p>
            <p>Nella colletta di ringraziamento, dimandiamo che l’efficacia del
            Sacramento moderi e freni così i movimenti del corpo e dell’anima
            nostra, che non sia già più la natura quella che prende in noi il
            sopravvento, ma la grazia. In tal guisa la divina Eucaristia consegue
            integralmente il suo effetto, e ci rende partecipi della vita di Cristo,
            giusta la promessa del Salvatore: <em>Et qui manducat me, et ipse vivet
            propter me</em><a href="#fn1" class="footnote-ref" id="fnref1"
            role="doc-noteref"><sup>1</sup></a>.</p>
            <p>Anche l’odierna preghiera dopo la Comunione, può servire di schema a
            tutto un trattato d’ascesi eucaristica. Dopo le previe purificazioni dei
            sensi e delle facoltà dell’anima, quando la grazia ha pervaso tutto lo
            spirito e lo signoreggia sovrana, incomincia in noi il vero regno di
            Dio. La natura allora riceve un tal colpo, che non ardisce più di
            levarsi su, e lo Spirito Santo orienta l’anima e tutte le sue facoltà
            dove meglio gli aggrada.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Ioh.</em>, VI, 58.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 156-159.</p>
    </footer>
</body>
</html>
