<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="mercoledì-dei-iv-tempi-di-settembre">MERCOLEDÌ DEI IV TEMPI DI
            SETTEMBRE</h3>
            <p><strong>Stazione a santa Maria Maggiore.</strong></p>
            <p>Come abbiamo già visto, in origine la liturgia dei digiuni dei IV
            Tempi aveva un carattere spiccatamente festivo, ed era quasi una
            solennità di ringraziamento dopo la raccolta delle frutta della
            stagione. Sembra che tali feste agresti siano nate a Roma, – in mezzo a
            un popolo che deriva le fonti principali della sua ricchezza dalla
            cultura dei campi – e che da Roma per opera dei Papi si siano diffuse
            nelle Gallie, in Germania e nelle Spagne. A Milano, l’osservanza dei
            digiuni dei IV Tempi fu introdotta soltanto sotto san Carlo
            Borromeo.</p>
            <p>A preferenza delle altre stagioni, la liturgia di questa settimana ha
            conservato abbastanza intatto il suo originario carattere festivo, che
            ricorda tanto bene le feste campagnuole dell’antica Roma al termine
            della vendemmia, quando, al dir di san Leone «<em>pro consummata
            perceptione omnium frugum, dignissime largitori earum Deo continentiae
            offertur libamen</em>»<a href="#fn1" class="footnote-ref" id="fnref1"
            role="doc-noteref"><sup>1</sup></a>.</p>
            <p>Il concetto della preparazione alle solenni ordinazioni, rappresenta
            un’aggiunta non primitiva, ma che data però fin dai tempi di Gelasio I.
            La stazione del mercoledì dei IV Tempi di regola è sempre a santa Maria
            Maggiore, e le tre lezioni della messa sono un avanzo dell’antico uso
            liturgico romano, che ricorda quei primissimi tempi quando, alla doppia
            lezione della Tora e dei Profeti in uso nelle sinagoghe della diaspora,
            gli Apostoli ne aggiunsero una terza desunta dai Vangeli.</p>
            <hr />
            <p>L’antifona per l’entrata del corteo del celebrante, è tolta dal salmo
            80 e contiene una felice applicazione alla solennità di questa
            settimana. Questa nella liturgia ha appunto un certo carattere complesso
            perché, pur conservando intatto il ricordo della festa latina della
            vendemmia, vuol però apparire come la continuazione cristiana delle due
            solennità giudaiche dell’inizio del nuovo anno e del giorno
            dell’Espiazione. Il Salmista pertanto invita Israele a dar nei cembali a
            far vibrare l’arpa e la cetra soave, a sonare il corno in occasione del
            settimo novilunio, – quello che anticamente iniziava l’anno giudaico –
            perché questa è una tradizione santa in Israele, ed una legge del Dio di
            Iacob.</p>
            <p>Ecco dunque l’autorità divina donde hanno avuto principio le feste
            liturgiche. Oltre al culto privato ed individuale mediante il quale ogni
            creatura deve offrire l’omaggio della propria adorazione al Creatore,
            Dio ha voluto che la società dei credenti, appunto perché società
            esterna e visibile, avesse dei riti, delle feste sociali e collettive,
            così per rendere al Creatore il debito omaggio della società, in quanto
            tale, come pure perché l’individuo ritrovasse in questi atti sociali i
            mezzi per la propria santificazione. L’isolamento è condannato: <em>veh!
            soli</em>. L’uomo è naturalmente sociale, perché solamente nel consorzio
            civile egli può conseguire il suo perfezionamento naturale. Nell’ordine
            poi soprannaturale, il fedele è introdotto a far parte d’una società
            divina che è la Chiesa, perché solo per mezzo di essa egli potrà
            conseguire i mezzi necessari alla sua individuale santificazione.
            Guardiamoci dal trascurare questa legge, dall’esagerare il nostro
            individualismo, e di sacrificare il culto esterno, sociale, liturgico,
            all’amore d’un culto eccessivamente interno e spirituale, esclusivamente
            personale. Noi non siamo tutto intero il corpo di Cristo; ciascuno di
            noi è appena un membro. Perché risulti quindi l’integrità di questo
            corpo mistico, è necessario che le membra non si separino né dal capo,
            né tra loro. Gesù ci ha voluto dare l’esempio di questa pietà che ora
            chiamano liturgica, e che noi diremmo semplicemente pietà cristiana nel
            suo più perfetto significato. Egli dapprima nella sua santa Famiglia,
            quindi colla schiera dei suoi Apostoli prendeva parte alle solennità
            liturgiche delle sinagoghe. Ai tempi stabiliti saliva al tempio a
            celebrarvi la Pasqua, la solennità della dedicazione, quella dei
            Tabernacoli. Si può dire, anzi, giusta quanto ci hanno assicurato i
            Santi, che la vita sua era una preghiera giammai interrotta, perché dopo
            le notti trascorse in orazione, egli così in Gerusalemme, come altrove,
            passava le giornate nelle sinagoghe o nel tempio, assistendo
            inappuntabilmente alle quotidiane salmodie e sacrifici che vi si
            celebravano.</p>
            <p>Dopo la preghiera litanica, segue la colletta, che in antico veniva
            considerata come la sua normale conclusione.</p>
            <p>Nella preghiera che pone termine alla prostrazione ed all’orazione
            privata di tutta l’assemblea, il sacerdote ricorda che la nostra fragile
            natura, viziata dalla colpa originale, già soccombe sotto il peso dei
            mali che sono come la triste eredità del peccato. Egli dunque su questa
            natura prostrata ed umiliata, che deposta l’antica baldanza, – la
            <em>superbia vitae</em> di san Giovanni – sperimenta adesso tutta l’onta
            della sua degenerazione, invoca quale unica via di scampo, l’ineffabile
            divina misericordia.</p>
            <p>Segue la confortante lezione d’Amos, (IX, 13-15), in cui a colori
            smaglianti è descritta l’ubertà della terra promessa, sì che la
            mietitura si protrae sino al tempo della vendemmia, e questa si prolunga
            sino alla stagione della semina. Queste divine profezie non solo hanno
            un significato spirituale, ma ripromettono anche la prosperità materiale
            per le nazioni che osservano i divini comandamenti. Se ora le campagne
            sembrano divenute sterili, e se le malattie delle erbe, degli alberi e
            del bestiame rievocano il ricordo delle piaghe d’Egitto, la vera cagione
            va ricercata nei peccati dei popoli, nell’apostasia sociale da Dio e
            dalla sua Chiesa, nella sensualità, nell’anarchia, nella profanazione
            delle feste e nelle molte bestemmie, colle quali, assai più che coi
            chicchi di frumento, si fa la semina dei nostri campi.</p>
            <p>L’assolo responsoriale è tolto dal salmo 112, in cui s’esalta la
            trascendenza di Iahvè, pel quale, non pur la terra, ma perfino le vette
            dei cieli sono null’altro che dei profondi abissi di bassure. Per quanto
            tuttavia Dio troneggi in alto, l’umiltà ha la forza d’attrarlo sino a
            sé. Dall’alto dei cieli Dio accoglie la voce del tapino, dell’umile,
            discende ratto in suo soccorso, se lo toglie fra le braccia e vola, vola
            in alto, sinché non l’abbia collocato sulle più eccelse vette del regno
            suo.</p>
            <p>Come conclusione della lezione e del salmo responsoriale, il
            presidente dell’assemblea recita la colletta, in cui s’implora la divina
            grazia, perché all’astinenza dai cibi vada altresì d’accordo la vita
            immacolata del Cristiano, il quale si trattiene da tutto quello che
            potrebbe dar esca alle passioni. Ecco il testo della bella orazione.</p>
            <p><em>Preghiera</em>: «Ti preghiamo, o Signore, di concedere alla tua
            famiglia intenta all’osservanza del sacro digiuno, che mentre essa si
            astiene dai cibi materiali, anche lo spirito si allontani dal peccati.
            Per il Signore».</p>
            <p>La lezione del libro di Esdra, (II, VIII, 1-10) narra la solenne
            promulgazione della Legge compiuta dal Profeta dopo il ritorno
            dall’esilio di Babilonia, il primo giorno del settimo mese. L’ultimo
            invito finale a celebrare una solennità di ringraziamento al Signore
            sebbene nel Messale si elevi ad un significato puramente spirituale
            simbolico, pure rivela il carattere primitivo di queste antiche feste
            romane, dall’intonazione improntata alla più viva gioia e riconoscenza
            verso il Signore, datore magnifico dei frutti della terra.</p>
            <p>L’assolo responsoriale è identico a quello della precedente domenica.
            Beato quel popolo che ha il Signore per Dio, perché, mentre tutti gli
            altri dominatori esercitano l’impero a proprio vantaggio Dio solo crea e
            governa, perché ama, perché cioè vuol bene, che è l’immediata
            conseguenza dell’amore. Se egli ci vuole questo bene, sicuramente ce lo
            darà, perché egli è la fonte di questo bene <em>diffusivum sui</em>; a
            differenza dell’amore mutevole ed inefficace di tutte le creature, che
            spesso o non vogliono, o non possono darci il bene, perché non ne
            dispongono punto.</p>
            <p>Il brano evangelico di san Marco, (IX, 16-28) narra della guarigione
            del lunatico e della necessità della preghiera e del digiuno per
            esercitare potenza sugli spiriti immondi. Infatti, non v’è nulla che più
            deprima l’uomo, quanto una vita dedita ai piaceri del senso. Il demonio
            innanzi a tali caratteri sensuali sentendo tutta la superiorità della
            propria natura, si compiace di avvilirli colle più vergognose cadute.
            L’umile preghiera invece ed il digiuno, spiritualizzane la nostra
            natura, elevata per di più allo stato soprannaturale, e la rendono
            tetragona ai colpi funesti del <em>Satana</em>.</p>
            <p>Il verso offertoriale è tratto dal salmo 118, ed è comune alla
            seconda domenica (<em>vacat</em>) di quaresima. «Io ruminerò i tuoi
            comandamenti, in cui tanto mi diletto, e col mio braccio mi accingerò
            lietamente ad osservarli». Questo è appunto lo scopo delle sinassi
            liturgiche, specialmente quelle che si protraevano in antico sino a
            nona, di apprendere cioè la santa legge di Dio, non per pura curiosità
            dell’intelletto, ma per rifare a nuovo la coscienza, giusta una norma
            più pura, la volontà stessa di Dio. Lo diceva già un noto poeta, quando
            scriveva che, un libro nuovo è men che niente, se il libro fatto non
            rifà la gente.</p>
            <p>La colletta che prelude all’anafora, è comune alla terza domenica
            dopo l’Epifania: «Rimira benigno, o Signore, quest’offerta». – La
            formola è singolare, perché nonostante che in antico sulla mensa, oltre
            i vari pani, fossero disposti anche parecchi calici ansati destinati
            alla Comunione del vescovo, del clero, del popolo pure queste offerte
            presentate dai singoli fedeli rappresentavano una unica oblazione
            sociale e collettiva, colla quale l’intera comunità cristiana consacrava
            la solennità del Signore. – L’effetto di questo sguardo di Dio che qui
            s’implora, è la purificazione delle coscienze, perché siano santi i
            corpi e più santi ancora i cuori di quanti prendono parte all’offerta
            dell’eucaristico sacrificio.</p>
            <p>Non basta adunque la sola purezza interiore, specialmente pei
            sacerdoti destinati a toccare colle loro mani i tremendi Misteri dei
            nostri altari. Diremo pertanto coll’autore dell’<em>Imitazione di
            Cristo</em>, quanto semplici vogliono essere quegli occhi, che sogliono
            rimirare il Corpo di Cristo; quanto pure quelle mani, più ancora del
            raggio solare, le quali, mentre gli angeli attorno alla sacra mensa
            tremebondi adorano, a significare la violenta separazione dell’anima di
            Gesù dal suo corpo nel momento della sua morte, spezzano le sacre Specie
            e le dividono in più parti per la Comunione dei fedeli.</p>
            <p>Il verso per la Comunione deriva dal testo di Esdra ricordato più
            sopra. Sembrerebbe invero poco indicato per un giorno di digiuno; ma è
            da por mente al carattere festivo che aveva dapprima questa messa, e più
            ancora alla circostanza che in antico la messa, protratta sino all’ora
            di nona, come avveniva di regola nei giorni di digiuno, poneva termine
            all’astinenza, così che dopo la santa Comunione i fedeli potevano
            liberamente imbandire la mensa e ristorarsi dal lungo digiuno sostenuto
            sino all’annottare.</p>
            <p>Di più, le gioie e le ricompense materiali concesse agli Israeliti,
            sono un simbolo delle grazie spirituali che vengono accordate nella
            Nuova Legge ai credenti in Cristo. La vita cristiana colle sue
            molteplici mortificazioni, è come un immenso periodo di digiuno. Quando
            questo avrà termine Dio imbandirà in cielo un banchetto, – Isaia lo
            chiama il banchetto della vendemmia – e ristorerà i suoi Santi,
            saziando, giusta l’evangelica promessa, tutti coloro che qui in terra
            furono cruciati dalla fame e dalla sete della giustizia, cioè della
            santità. Allora la profezia d’Esdra s’adempirà giusta il suo più ampio e
            vero significato: «Mangiate gli animali ingrassati e bevete il latte
            munto; mandatene le porzioni anche a quelli che non si sono preparati
            nulla. Oggi ricorre il giorno sacro al Signore, ed è sconveniente lo
            stare afflitti. La nostra forza è riposta nella gioia santa di
            Iahvè».</p>
            <p>Nella colletta di ringraziamento si fa voto che l’azione liturgica ed
            il divin Sacrificio, mediante i quali noi affermiamo esternamente i
            sensi della nostra devota servitù al Signore, vadano accompagnati dalle
            intime disposizioni del cuore. È solo cosi che la partecipazione
            sacramentale al Mistero del Corpo e del Sangue di Cristo diviene, come
            tanto bene spiega sant’Agostino, partecipazione allo Spirito e alla
            Vita.</p>
            <p>L’effetto sicuro, ma soave della divina grazia nell’anima, ci è
            descritto quest’oggi da Amos, quando la paragona ad una rugiada che
            tacita scende nel calice dei fiori, feconda i gigli, e fa sì che
            spandano all’intorno il soave profumo della santità. La Chiesa,
            nell’odierno versetto salmodico della Comunione, insiste nell’invitarci
            a far festa, aggiungendo che questa santa gioia nel Signore è quella che
            alimenta la nostra fortezza spirituale. Infatti, la tristezza nella via
            della perfezione denota il più delle volte uno scoraggiamento od una
            mancanza di fede. Nelle lotte dello spirito, quando l’anima confida
            nell’aiuto di Dio, ella ha tutto a sperare e nulla a temere, anche se ne
            risultano delle perdite materiali, giacché queste pesano assai poco
            sulle bilance dell’eternità.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>«È molto conveniente che dopo aver goduto
            dell’abbondanza del raccolto, offriamo al Signore quasi una santa
            libazione d’astinenza» <em>Serm. II de Ieiun. X mens.</em><a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 169-174.</p>
    </footer>
</body>
</html>
