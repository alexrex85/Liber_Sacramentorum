<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-i-dopo-la-pentecoste">DOMENICA I DOPO LA
            PENTECOSTE</h3>
            <p><strong>«Optabas de Pentecosten».</strong><br />
            <strong>«In nativitate Sanctorum».</strong></p>
            <p>Abbiamo detto precedentemente del motivo per cui originariamente
            questa mattina la stazione vacava. Fuori di Roma però, nei monasteri,
            dappertutto dove non si celebravano le vigilie notturne giusta il rito
            papale, non v’era alcun motivo perché questa domenica fosse aliturgica;
            onde la seguente messa fu accolta assai per tempo nell’Antifonario
            Gregoriano, sebbene talora alcuni indici romani ricordino invece la
            festa orientale di tutti i Santi. In seguito, quando in grazia
            dell’ottava di Pentecoste la liturgia romana spostò di qualche settimana
            i digiuni solenni dei Quattro Tempi di estate, l’odierna domenica, con
            tutti i Santi o meno, rientrò nel ciclo stazionale al pari di tutte le
            altre solennità domenicali, e la relativa messa venne accolta con favore
            anche nelle chiese dell’Urbe. Nel secolo XIV la festa della santissima
            Trinità riuscì tuttavia a soppiantare nuovamente la messa di questa
            prima domenica dopo la Pentecoste, la quale ora viene celebrata soltanto
            negli uffici feriali che ricorrono durante la settimana.</p>
            <hr />
            <p>L’antifona per l’entrata del celebrante deriva dal salmo 12, che ben
            esprime l’atteggiamento di un’anima messa dal Signore alla prova, ed
            angustiata con tenebre interiori, con desolazioni e con fieri assalti
            dell’avversario. Ma l’anima non vien meno alla confidenza che ella
            ripone nel suo Dio, ed eleva il grido di speranza e di fiducia: «Io
            confido, o Iahvè, nella tua bontà; anzi, anche nell’incalzare della
            bufera io già pregusto colla speranza le gioie del tuo soccorso, ed
            elevo un cantico al Signore, il quale ricompenserà la mia fede».</p>
            <p>Nella colletta si riprende il medesimo concetto dell’introito. La
            natura umana vulnerata dal peccato non può nulla; essa però spera tutto
            da Dio, che, a cagione dell’intima unione colla umanità di Gesù, è
            divenuto nostra fortezza. La grazia divina dal Capo mistico del corpo
            della Chiesa discenda adunque e si sparga attraverso le membra, onde
            queste operino oggimai giusta il beneplacito di Dio:<br />
            <em>Oremus. – Deus, in te sperantium fortitudo, adesto propitius
            invocationibus nostris: et quia sine te nihil potest mortalis
            infirmitas, praesta auxilium gratiae tuae; ut in exsequendis mandatis
            tuis, et voluntate Ubi et actione placeamus. Per Dominum.</em></p>
            <p>L’epistola di san Giovanni (I, IV, 8-21) tratta della carità che Dio
            ci ha dimostrato nel darci il proprio Figliuolo. La carità è la virtù
            universale, il cui oggetto è Dio e tutto ciò che a lui appartiene, cioè
            il prossimo. La carità verso il prossimo è la prova definitiva
            dell’amore verso Dio. Chi ama, serve Dio con larghezza di cuore, come un
            figlio amoroso; mentre chi lo serve per timore, somiglia ad uno schiavo
            che lavora per evitare il castigo. Egli non è dunque perfetto nella
            carità, e in tale stato non può ripromettersi certamente quell’intero
            perdono dei peccati concesso a chi, al pari della Maddalena, ama ed ama
            molto, perché gli si perdoni molto.</p>
            <p>Il responsorio graduale proviene dal salmo 40, e continua il concetto
            già accennato nell’introito. «Io dico: Signore, miserere. Io temo, e
            questo è il frutto del mio peccato. Io ho operato conforme alla
            debolezza della mia natura e ne subisco le conseguenze. Tu opera giusta
            la natura tua, ed il male della mia colpa tu cancella colla tua
            misericordia. Signore, se pure sulla bilancia della tua giustizia le
            poche opere mie buone non vengano rovesciate dal peso delle cattive, ti
            ricorda che anch’io, ora malato e disfatto, altre volte ho usato pietà
            al mio simile, povero e tapino, ricoperto colle livree della
            miseria».</p>
            <p>Il verso alleluiatico deriva dal salmo 5, e sembra quasi continuare
            il gemito del responsorio precedente: «Ascolta le mie parole, o Signore,
            porgi orecchio al grido che mi strappa lo strazio dei miei mali».</p>
            <p>La lezione evangelica di san Luca, (VI, 36-42) insiste sull’argomento
            della carità fraterna, svolto nell’Epistola. La misura della carità che
            dobbiamo usare col prossimo, è quella appunto che usiamo con noi. Iddio
            stesso non adoprerà due pesi e due misure, e ci tratterà come noi avremo
            trattato i nostri simili. Nessuno si faccia delle illusioni a tale
            riguardo. La fede cristiana va dimostrata massimamente colle opere di
            carità, mentre, come bene osserva san Giovanni, è mai possibile che
            taluno ami veracemente l’invisibile Dio, se poi non prova amore alcuno
            verso l’immagine sua viva e visibile che si ritrova nel prossimo? Anzi,
            perché appunto la miseria e l’infelicità possono più commuovere il cuore
            del pietoso, siccome Dio non ha bisogno di nulla, egli ha disposto che
            il nostro prossimo si trovi in una quantità di miserie e di necessità,
            affine d’intenerire il nostro cuore e fornirci l’occasione di <em>dare a
            Dio</em>, il quale occulta se medesimo nella persona dei bisognosi.</p>
            <p>L’antifona che accompagna il canto da eseguirsi durante la
            presentazione delle offerte pel Sacrificio da parte dei fedeli, deriva
            dal salmo 5, ed insiste perché Dio accolga le nostre preghiere. Perché
            mai? Può forse Dio rigettare le preghiere dei suoi figli? Non già, ma
            talora questi figli, abusando della divina grazia, hanno demeritato che
            Dio accordi loro qualche favore speciale. In questo caso, prima di
            impetrare la grazia desiderata, bisogna che questi stessi figli indegni
            si concilino l’affetto del padre. Ripensiamo ad un reo, il quale mentre
            è per presentarsi al giudice onde venir condannato alla meritata pena,
            fosse cosi sfrontato da dimandare invece dei favori insigni.</p>
            <p>La preghiera di propiziazione deve dunque precedere quella di
            impetrazione. È in questo senso che la Chiesa in una bella colletta che
            reciteremo di qui a dieci settimane, ci discorre di grazie che la
            preghiera non presume punto d’implorare, ma che affida interamente alla
            pietosa bontà di Dio.</p>
            <p>A questa necessità di conciliarci prima il favore della Divinità
            oltraggiata, affine d’ottenerne poi dei particolari benefizi, è ordinato
            appunto il Sacrificio Eucaristico, il quale viene offerto dalla Chiesa
            così pei vivi che pei defunti. Pei meriti del Sangue della Redenzione,
            la giustizia di Dio offesa dal peccatore si placa, e Dio si degna
            d’accogliere le preghiere pel reo pentito e penitente.</p>
            <p>La preghiera quindi che sì fa a Dio, viene sempre accolta dal
            Signore; ma, giusta l’ordine da lui stabilito, essa, ove occorra avrà
            prima efficacia propiziatoria, per poter quindi impetrare ciò che
            direttamente si domanda. <em>Qui non placet, non placat</em>. Forse
            talora, quando ci stanchiamo della lunga attesa che dobbiamo fare per
            certe grazie, ripensiamo troppo poco a queste relazioni che corrono tra
            il frutto propiziatorio ed impetratorio della preghiera. Però lo spirito
            della Chiesa è affatto diverso, e lo si scorge specialmente a riguardo
            dei suffragi dei defunti.</p>
            <p>Sebbene un sol Sacrificio Eucaristico sia sufficientissimo a liberare
            dalla purgazione un’anima, anzi, tutte le anime del Purgatorio, la
            Chiesa raccomanda di moltiplicare invece i suffragi e le messe; appunto
            perché, ignorando noi in quale misura la divina giustizia applichi
            questi suffragi alle anime purganti per cui intercediamo, è cosa molto
            utile di offrire prima a Dio il frutto propiziatorio delle nostre preci,
            perché, placato, metta finalmente quelle anime anche a parte del frutto
            satisfattorio e propiziatorio dei nostri suffragi.</p>
            <p>La pratica della Chiesa viene confortata anche dalle rivelazioni
            fatte ad alcuni Santi. In quelle, per esempio, di santa Gertrude, non è
            infrequente il caso di anime di defunti, dapprima come sepolte in
            densissime tenebre, e prive dell’efficacia di qualsiasi suffragio. La
            Santa prega, applica per esse la santa Messa, i meriti del Cuore di
            Gesù, ed ecco le appariscono queste medesime anime tutte liete e
            decorosamente vestite. Esse però non sono ancora sollevate alla visione
            beatifica, ma, in grazia delle offerte della Santa, vengono solamente
            ammesse a partecipare del frutto dei suffragi della Chiesa, di che le
            professano viva riconoscenza.</p>
            <p>La colletta che fa da preludio all’anafora consecratoria è di
            carattere generico. In essa si supplica il Signore ad accogliere
            propizio la nostra oblazione – ed ecco il carattere sacrificale della
            santa messa, affermato cosi recisamente dalle antiche formole
            liturgiche, contro le audaci negazioni dei protestanti e degli eretici
            modernisti. – Il conforto o <em>subsidium</em> perpetuo che qui si
            domanda, non è semplicemente l’aiuto della grazia, ma comprende altresì
            l’ulteriore sua trasformazione nei fulgori della gloria, la quale sì che
            è veramente indeficiente e perpetua.</p>
            <p>L’antifona per la Comunione deriva dal nono salmo. L’incubo sotto il
            quale l’anima da principio s’era appressata all’altare di Dio, è
            svanito. Pei meriti del Sacrificio, Dio le si mostra nuovamente placato
            e propizio. Egli la riammette in grazia, e nella santa Comunione se
            l’accosta al cuore. Perciò l’anima fedele erompe in un cantico di
            riconoscenza ed intona: «Io narrerò a tutti le meraviglie che tu, o Dio,
            hai operato a mio riguardo. Sarò lieto, esulterò in te, – in me no, ché
            non ne ho motivo – e canterò inni al tuo nome».</p>
            <p>La colletta di ringraziamento è breve ed incisiva: Ripieni, o
            Signore, di tanti beni, – tutti i frutti della santa Comunione, i quali
            alla loro volta, come altrettanti semi, germineranno altri frutti nella
            gloria eterna, la finale resurrezione dei corpi, una speciale conformità
            dell’umanità nostra glorificata a quella di Gesù, ecc. – ci riempia
            altresì d’un senso di tenera riconoscenza, così che la nostra vita sia
            praticamente – cioè mediante le opere – una eucaristia continua, ossia
            un ringraziamento giammai interrotto.</p>
            <p>In punto di morte, il pensiero che più confortò parecchi Santi fu
            quello di essere stati sempre assai misericordiosi col loro prossimo;
            onde essi giustamente arguivano che il divin Giudice non avrebbe
            trattato con minor misericordia la causa loro.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 79-83.</p>
    </footer>
</body>
</html>
