<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-ix-dopo-la-pentecoste">DOMENICA IX DOPO LA
            PENTECOSTE</h3>
            <p>Come vedremo in seguito, la serie delle domeniche dopo la Pentecoste
            anticamente s’interrompeva verso la festa di san Lorenzo, per costituire
            attorno a questa solennità, che a Roma sin dal IV secolo era celebrata
            col massimo splendore, quasi un ciclo liturgico di più settimane di
            preparazione e di chiusura. La radiante figura del Martire spiccava
            maestosa su questo sfondo e, rotta alquanto la monotonia della serie
            domenicale delle messe estive, la liturgia romana riusciva così più
            varia e perciò più popolare. La diminuzione dello spirito di fede nella
            società cristiana è stata la prima e vera cagione per cui, scemato il
            grado e il numero delle feste, la liturgia non ha potuto più parlare
            così suggestivamente ai cuori dei fedeli, come negli aurei secoli di
            viva religiosità.</p>
            <p>La serie di queste domeniche dopo san Lorenzo non era ovunque
            identica; giacché mentre in generale i documenti romani del periodo
            franco contano cinque domeniche dopo il natale dello
            <em>Stauroforo</em>, il Calendario di Fronteau ne ha soltanto quattro.
            V’è quindi qualche incertezza, oltre che nel numero di queste domeniche,
            anche nella circostanza che trattavasi di feste mobili, le quali nel
            ciclo annuale non solo dipendevano dalla data delle rispettive solennità
            dei Martiri, ma anche da quella della Pentecoste.</p>
            <p>Come abbiamo già avuto occasione di far rilevare, la serie salmodica
            degli introiti dopo la Pentecoste presenta ora delle lacune così vaste,
            che è lecito domandarsi se essi veramente abbiano costituito un gruppo a
            sé. Sino al mercoledì dei Quattro Tempi d’autunno segue il Salterio con
            quest’ordine progressivo: Salmi 12, 17, 24, 26, 26, 27, 46, 47, 53, 54,
            67, 69, 73, 83, 85, 85, 118. Dopo i Quattro Tempi quest’ordine
            progressivo s’interrompe; seguono alcune antifone d’introito salmodiche,
            per poi cedere il posto ad altre tolte dall’Ecclesiastico, da Geremia,
            da Daniele, da Ester, insomma un ciclo a parte, dai caratteri
            perfettamente distinti.</p>
            <p>È difficile ora di determinare la cagione delle grandi lacune che si
            notano nella prima serie; giacché, anche supponendo che le messe delle
            ferie quarta e sesta di ciascuna settimana, in uso nell’antichità
            cristiana, e di cui sono rimaste molte traccio nei lezionari medievali,
            abbiano avuto ciascuna il loro introito, la lacuna ancor non si compie.
            Fa quindi d’uopo concludere, che in occasione della riforma Gregoriana
            l’antica raccolta romana dei canti della messa abbia subito un profondo
            rimaneggiamento, così che ora è troppo difficile di rintracciarne
            l’ordine primitivo. Non è neppure escluso che i vari introiti delle
            messe quaresimali presi qua e là dal Salterio, abbiano per i primi
            aperto queste ampie lacune nel ciclo salmodico a ordine progressivo che
            stiamo esaminando. In quest’ultima ipotesi, non si sarebbero voluti
            ripetere quei canti che già erano stati eseguiti in quaresima, e quindi
            si sarebbe passato innanzi. Comunque sia, l’<em>Antiphonarius cento</em>
            di san Gregorio deve aver fatto dei grandi rimaneggiamenti alla
            primitiva raccolta musicale romana, ed è molto se ora attraverso
            quest’ordinamento omogeneo che presenta il graduale, possiamo
            riconoscere le traccie di serie e di cicli di canti originariamente
            affatto distinti.</p>
            <hr />
            <p>Oggi l’introito deriva dal salmo 53. «Ecco che Iahvè mi soccorre, il
            Signore dà forza all’anima mia. Rivolgi il male contro i miei nemici, tu
            che sei verace, distruggili».</p>
            <p>Il Profeta qui non impreca il male ai suoi nemici, ma sostenendo
            tipicamente la parte di Gesù, di cui è una delle più belle figure
            profetiche, preannunzia il verdetto finale che Cristo giudice
            pronuncierà contro i suoi nemici ostinati. Giova del resto ricordare,
            che Dio adopera i flagelli tanto contro i peccatori che ancora sono in
            vita, quanto contro quelli che già sono morti in sua disgrazia. La
            punizione di Dio a riguardo di quest’ultimi, è semplicemente punitiva,
            mentre quella che egli adopera verso i viventi, ha un carattere
            massimamente medicinale: «Flagellat omnem filium quem recipit». Le
            vendette adunque che Iddio esercita quaggiù contro i peccatori, sono
            altrettanti tratti di misericordia a loro riguardo, sia perché sono
            ordinate ad infrangere la loro protervia inducendoli al pentimento, sia
            ancora perché Dio, sventando le loro inique trame, li sottrae
            all’occasione d’aggravarsi di nuovi delitti e di rendere così ancor più
            tremenda la dannazione loro.</p>
            <p>Nella colletta, che si recita pure il quarto mercoledì di quaresima
            prima di congedare l’assemblea, si supplica il Signore ad abbassare il
            suo orecchio ai nostri gemiti; ma perché le nostre preghiere meritino
            d’essere ascoltate, – perché, cioè, non ci si dica come ai figli di
            Zebedeo che dimandavano una condiscendenza alla loro pia ambizione:
            <em>Nescitis quid petatis</em> – invochiamo prima il divino lume che ci
            faccia conoscere ciò che veramente è degno di Dio ed utile a noi.</p>
            <p>Nella lezione dell’epistola ai Corinti, (I, X, 6-13) l’Apostolo
            c’insegna di non imitare gli Ebrei nei vari peccati commessi dopo
            l’esodo dall’Egitto: desideri sensuali, idolatria, fornicazione,
            apostasia e mormorazione. La storia loro deve essere la nostra
            esperienza. L’esser tentati è da uomini; Dio però, non solo ci sostiene
            colla grazia, ma fa che la stessa tentazione ci sia spiritualmente
            vantaggiosa. Quanto poco si riflette su queste verità, e quante anime
            perdono nella tentazione la serenità dello spirito! Esse imprecano alla
            loro infelicità, e dovrebbero invece riflettere che lo Spirito Santo per
            bocca di san Giacomo chiama beato colui che viene esposto al cimento.
            Mai Dio ci sta più dappresso, come nel tempo della tentazione.</p>
            <p>Il responsorio è derivato dal salmo 8, il quale svolge il medesimo
            tema che il celebre Cantico Francescano a <em>frate sole</em>. Dalle
            bellezze del creato il Salmista trae argomento splendido per magnificare
            la bellezza del Creatore. Signore, tu che, mentre regni sovrano in
            cielo, in terra e negli abissi, sei tuttavia, a titolo speciale, Signore
            delle anime che a te s’affidano, quelle che a te dicono, come già il
            profeta Isaia: <em>posside nos</em>; quanto è meravigliosa la gloria del
            tuo nome, che si riflette su tutta intera la creazione, e come la firma
            dell’artefice sotto il suo capolavoro, sta lì ad attestare che è opera
            delle tue mani, oggetto del tuo amore. Né in terra soltanto, ma fin nei
            cieli risplende la tua magnificenza, dove cioè ti circonda la tua
            spiritual corte degli Angeli, osannanti alla gloria tua.</p>
            <p>Il verso alleluiatico deriva dal salmo 58 e, riavvicinato, com’è
            adesso, al responsorio precedente a cagione della soppressione della
            seconda lezione scritturale, produce un certo senso di contrasto: due
            canti consecutivi; uno tutto slancio e gioia, l’altro tutto cupo di
            tristezza. «Iahvè, mio Dio, Tu mi scampa dai miei nemici e mi libera da
            quelli che mi assalgono». Questa preghiera di Cristo al Padre di fronte
            ai suoi avversari, è pure la prece dell’anima fedele, continuamente
            insidiata dal Satana.</p>
            <p>Il brano evangelico di san Luca, (XIX, 41-47) ci descrive le lagrime
            versate da Gesù, quando al suo ultimo avvicinarsi a Gerusalemme
            profetizzò il suo assedio e la sua distruzione da parte di Vespasiano e
            di Tito. Gesù quanto ama le anime! Anche quando queste definitivamente
            demeritano ogni misericordia, Egli piange sulla loro sorte, e non si
            risolve a pronunciare contro di loro la sentenza di condanna, senza fare
            prima le ultime prove per espugnare i loro cuori induriti. Giusta le
            indicazioni dell’Omiliario di san Gregorio Magno, egli avrebbe
            commentato questo brano evangelico nella basilica Laeranense; però
            siccome le liste delle lezioni della messa domenicale sotto di lui hanno
            subito dei cambiamenti, dalle note dell’Omiliario difficilmente si può
            arguire che ai suoi tempi in questa domenica la stazione sia stata
            normalmente celebrata in Laterano.</p>
            <p>Il verso <em>ad offerendum</em> tratto dal salmo 18, è comune alla
            terza domenica di quaresima. «Il comando di Iahvè, limpido, rallegra il
            cuore. I suoi giudizi sono più soavi del miele, del miele che stilla dai
            favi. Il tuo servo è ben addottrinato in essi». L’ubbidienza addita
            all’anima fedele un cammino radioso, senza dubbi, né pericoli. Essa
            infonde nell’animo gioia ed energia, giacché, quando Dio ordina, dà
            altresì la grazia d’eseguire quanto vuole. L’ubbidienza dicesi più dolce
            del favo di miele, sia perché a Dio piace più l’ubbidienza che la
            vittima destinata al sacrificio; sia ancora perché la volontà di Dio è
            un cibo più giocondo e più nutriente che tutte le altre celesti
            consolazioni. Tale almeno la proclamava Gesù allorché diceva agli
            Apostoli: <em>meus cibus est ut faciam voluntatem eius qui misit
            me</em>.</p>
            <p>Splendida quest’oggi la colletta che introduce all’anafora
            consacratoria. «Fa, o Signore, che noi circondiamo l’altare dei tuoi
            misteri, non solo con frequenza, ma anche colle dovute disposizioni, e
            non già per semplice abitudine. Infatti, ogni volta che si rinnova
            questo sacrificio, sebbene Cristo vittima insieme e sacerdote più non
            possa morire, Egli tuttavia offre al Padre e riversa su di noi tutti i
            meriti della sua morte redentrice».</p>
            <p>L’antifona per la distribuzione della Comunione al popolo,
            quest’oggi, irregolarmente, è tolta dal vangelo di san Giovanni, (VI,
            57) ed è comune al giovedì della seconda settimana di quaresima: «Chi
            mangerà la mia carne e berrà il mio sangue, io starò in lui ed egli in
            me». Questa unione dell’anima con Gesù per mezzo della grazia, ha per
            effetto ciò che tanto bellamente descrive san Giovanni nella sua prima
            epistola (II, 6): «<em>Qui dicit se in Ipso manere, debet, sicut ille
            ambulavit, et ipse ambulare</em>».</p>
            <p>Nella colletta di ringraziamento dimandiamo oggi due doni speciali.
            Il primo riguarda il valore espiatorio del divin Sacrificio, ed è la
            purificazione della rea coscienza; l’altro ha per oggetto l’aumento
            della carità che, unendoci sempre più al Cristo, consolida altresì
            l’unione nostra mistica con tutto il corpo della Chiesa.</p>
            <p>San Gregorio Magno, dopo aver commentato al popolo il tratto
            dell’odierna lezione evangelica, applicò la descrizione delle distrette
            di Gerusalemme assediata all’anima che, circondata dai demoni, sta
            lottando colla morte ed è già per toccare le soglie dell’eternità. Se
            Gesù nell’ultima cena poté dire che il demonio sarebbe andato bensì a
            lui, ma senza poter esercitare su di lui alcun diritto (Io. XIV, 30),
            tutti i Santi però hanno tremato ripensando a quel supremo istante. Il
            modo più sicuro di prepararsi alla morte, è l’operare il bene, perché
            poi l’avversario non possa vantare su di noi alcuna pretesa.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 133-137.</p>
    </footer>
</body>
</html>
