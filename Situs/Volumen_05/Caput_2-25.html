<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xix-dopo-la-pentecoste">DOMENICA XIX DOPO LA
            PENTECOSTE</h3>
            <p><strong>«IV post nat. sancti Cypriani».</strong></p>
            <p><strong>Stazione ai santi Cosma e Damiano.</strong></p>
            <p>Giusta le antiche liste romane, la domenica precedente la festa dei
            martiri Cosma e Damiano, la stazione era nella loro basilica lungo la
            Sacra via; secondo il Capitolare di Würzburg, questa stazione è indicata
            dopo la seconda domenica seguente la solennità di san Cipriano. Ma in
            realtà, trattavasi d’una festa mobile, ed è forse così che si spiega
            perché anche l’odierna messa, ad incominciare dall’introito «<em>Salus
            populi</em>», conservi come l’estremo ricordo di questa solennità in
            onore dei due celebri medici «Taumaturgi», dai quali nel periodo
            bizantino il popolo di Roma si attendeva la salute dell’anima insieme
            colla vigoria del corpo.</p>
            <p>È mirabile la discrezione che rivela la Chiesa nella sua liturgia,
            aliena così da ogni spiritualismo esagerato, che da ogni soverchia
            condiscendenza verso le debolezze della natura umana. Il corpo è uno
            strumento necessario perché l’anima possa operare e santificarsi, e
            sotto quest’aspetto la salute è uno dei doni di Dio più
            desiderabili.</p>
            <hr />
            <p>L’introito deriva forse dall’Itala, ed è stato già eseguito
            nell’altra stazione quaresimale alla basilica dei Martiri Anargiri sulla
            Sacra via. «Io sono la salvezza del popolo, dice il Signore». I bisogni
            e le insufficienze dell’umanità decaduta, costituiscono tale un abisso
            di miseria, che solo una misericordia ed una grazia infinita non
            disdegna di restituire al primiero vigore. Vano è adunque sperare in un
            braccio di carne, che muore ed imputridisce; al contrario, nessuno mai
            s’è rivolto al Signore per aiuto, ed è rimasto deluso.</p>
            <p>Nella colletta oggi s’implora dal Signore, che Egli rimuova da noi
            tutto quello che potrebbe rompere la splendida armonia ed equilibrio del
            nostro corpo e dello spirito. L’ordine da Dio stabilito, a cui accenna
            oggi la Chiesa, è il seguente: Il corpo sano ed agile deve muoversi
            docilmente all’impero dell’anima; questa poi viene sospinta in alto, a
            Dio, dalla grazia; – <em>Quicumgue Spiritu Dei aguntur, ii sunt filii
            Dei</em><a href="#fn1" class="footnote-ref" id="fnref1"
            role="doc-noteref"><sup>1</sup></a> – così che mediante tale
            ordinamento, tutto l’uomo, soavemente, senza difficoltà o inciampi, si
            diriga a Dio come ultimo fine, o meglio, per dirlo colle parole della
            colletta, compia con spedita libertà quanto si riferisce a Dio. Bella e
            gloriosa questa libertà dei figli di Dio, che è il risultato
            dell’ordine, dell’armonia e della debita soggezione della creatura al
            Creatore.</p>
            <p>Nella lezione dell’epistola agli Efesini, (IV, 23-28) san Paolo
            presenta la santità evangelica sotto il simbolo d’un nuovo abito che
            conviene indossare. Quest’abito è Gesù Cristo stesso, con le sue virtù e
            i suoi divini sentimenti. Essendo poi tutti i Fedeli membra di un
            medesimo corpo mistico, ne risultano dei reciproci doveri di carità, di
            sincerità, di lealtà e di compassione.</p>
            <p>Il responsorio derivato dal salmo 140 è comune al martedì ed al
            sabato dopo la prima domenica di quaresima, nonché alla
            <em>pannuchis</em> delle Tempora d’autunno. Nella vita presente, la
            nostra oblazione a Dio è sempre un sacrificio vespertino, perché è
            avvolta nella penombra della fede, e gli anni fugaci del nostro
            pellegrinaggio sono straziati dal pianto. Per questo Giacobbe,
            interrogato dal Faraone d’Egitto sull’età sua, rispose che gli anni suoi
            orano stati <em>pauci et mali</em>. Aggiunge infatti il Salmista: <em>Ad
            vesperum demorabitur fletus, et ad matutinum laetitia</em>.
            Contrariamente ai nostri calcoli astronomici, nelle Scritture Sacre la
            giornata umana comincia sempre dal vespero, perché prima di giungere
            alla gioia della visione beatifica mattutina, conviene trascorrere con
            Gesù nella fatica e nel pianto il pomeriggio dell’antecedente
            Parasceve.</p>
            <p>Il verso alleluiatico è tratto dal salmo 104. «Pubblicate la gloria
            di Iahvè ed invocate il suo nome; annunziate le sue imprese ai popoli
            tutti». Gli Apostoli, e dopo di loro i Vescovi e i pastori di anime,
            riconoscono siccome primo loro dovere quest’ufficio dell’evangelica
            predicazione, in grazia della quale, per opera dello Spirito Santo,
            molte e molte anime ogni dì vengono generate a Dio e nascono da Lui –
            <em>ex Deo nati sunt</em> – alla vita soprannaturale. Perché tuttavia
            avvenga questa specie di concezione tutta santa e divina, la parola del
            predicatore dev’essere non la sua, ma quella di Cristo. Di più, essa
            dev’essere detta, non collo spirito umano che, al più, potrà fare dei
            dotti, ma collo Spirito divino, che solo può fare dei fedeli. Perciò è
            scritto dei santi Apostoli: <em>Repleti sunt omnes Spiritu Sancto, et
            coeperunt loqui</em><a href="#fn2" class="footnote-ref" id="fnref2"
            role="doc-noteref"><sup>2</sup></a>.</p>
            <p>La parabola del convito nuziale del figlio del re (Matt. XXII, 1-14)
            è omessa nel Capitolare di Würzburg, il quale invece oggi assegna la
            pericope che nel Messale viene attribuita alla domenica XXI dopo la
            Pentecoste. L’allegoria del banchetto di nozze venne commentata da san
            Gregorio Magno al popolo nella basilica di san Clemente; ma non sappiamo
            tuttavia in quale circostanza, giacché il Santo dové probabilmente avere
            poi modificato l’antica lista evangeliare.</p>
            <p>Il fine primario della predestinazione delle anime al banchetto
            beatifico è la glorificazione suprema del Cristo in quanto primogenito
            dell’umana famiglia e capo della Chiesa. Infatti, Gesù risorto da morte
            ed esaltato alla destra di Dio Padre, trasfonde la vita e la sua santità
            alle membra del suo corpo mistico, in modo che, come egli è la viva
            immagine del Padre, cosi la Chiesa sia la viva immagine sua. In questo
            modo finalmente, giusta il pensiero dell’Apostolo, Dio sarà tutto in
            tutti, e quest’unisono perfetto sarà l’inno beatifico che echeggerà in
            cielo per tutta l’eternità: «<em>Amen, alleluia</em>».</p>
            <p>«Amico, come sei giunto sin qui senza la veste da nozze? …» Il
            Signore chiama le anime, ma vuole che queste corrispondano alla loro
            vocazione, in modo che la grazia della beatitudine eterna sia altresì la
            debita ricompensa, la corona di giustizia, come la chiama san Paolo, che
            Dio rende al servo fedele e al soldato vincitore.</p>
            <p>Il verso offertoriale tratto dal salmo 137, è comune all’altra
            stazione quaresimale presso gli Anargiri della Sacra via. «Per quanto
            infierisca la tempesta e la tribolazione, per quanto sembri venuta meno
            ogni umana speranza di salvezza, tu, o Signore, distendi autorevolmente
            il tuo braccio e mi trai in salvo».</p>
            <p>È da notare che ci sono due ore, come ci sono due provvidenze: quella
            dell’uomo e quella di Dio. Sin tanto che dura il tempo dell’uomo, sembra
            che il Signore si trattenga in una tranquilla attesa; quando invece
            cessa ogni umana speranza, è allora il più sovente che Dio inizia
            l’opera sua di salvataggio e ci trae inaspettatamente in salvo. Spesso
            perciò, l’ora in cui Dio ci esaudisce è appunto quella più grigia e più
            triste della nostra prova, giusta quanto dice Egli stesso nel salmo:
            <em>Exaudivi te in abscondito tempestatis; probavi te apud aquam
            contradictionis</em><a href="#fn3" class="footnote-ref" id="fnref3"
            role="doc-noteref"><sup>3</sup></a>.</p>
            <p>Nella colletta prima dell’anafora, oggi si domanda che l’oblazione
            sacra, non solo riesca di gloria a Dio, ma sia pegno altresì di eterna
            salute a quanti ne partecipano.</p>
            <p>La sacra Eucaristia di per sé è sempre pegno di eterna salvezza,
            giacché vi si contiene la grazia nella sua prima scaturigine. Siccome
            tuttavia l’effetto soggettivo dei Sacramenti è in relazione colle
            personali disposizioni di chi li riceve, oggi s’implorano appunto
            siffatte disposizioni, affinché la mistica oblazione Sacramentale, non
            trovando ostacoli nell’anima, possa operare con tutta la pienezza della
            sua efficacia.</p>
            <p>L’antifona per la Comunione è tratta dal salmo 118. «Tu, o Iahvè, hai
            ordinato che i tuoi precetti venissero impreteribilmente osservati. Che
            i miei passi siano dunque diretti a mantenere intatta la tua legge!». Il
            Salmista qui, non solo manifesta i suoi generosi propositi, ma in quella
            particella esclamativa – in latino, <em>utinam</em> – esprime tutta la
            sua gioia nel dolce servizio di Iahvè. Questa dolcezza è quella appunto
            che sperimentavano i Martiri nella via stretta della loro passione. Chi
            non ha la fede, nella vita cristiana, e massimamente nella vita
            religiosa, non vede che il lato esterno e penoso. <em>Crucem videt</em>,
            direbbe san Bernardo, <em>unctionem non videt</em>. Invece, l’unzione
            interiore dello Spirito Santo, rende cosi piacevoli i dolori e le
            fatiche sostenute pel Signore, che il medesimo Salmista, pur
            riconoscendosi incendiato, com’egli si esprime, dalla divina parola,
            canta: <em>Ignitum eloquium tuum vehementer, et servus tuus dilexit
            illud</em><a href="#fn4" class="footnote-ref" id="fnref4"
            role="doc-noteref"><sup>4</sup></a>.</p>
            <p>Nella colletta di ringraziamento, supplichiamo che l’efficacia
            medicinale dell’Eucaristia – bel concetto, il quale suppone l’infermità
            e l’avvelenamento della nostra natura, in conseguenza del pomo fatale
            dell’Eden – ci affranchi dalle perverse passioni, e ci faccia invece
            aderire costantemente alla divina volontà.</p>
            <p>Ognuno vuole giusta la natura del proprio spirito. Adunque perché
            ancor noi possiamo avere dei gusti celesti e nutrire degli ideali
            divini, fa d’uopo che lo Spirito di Dio, colla sua grazia, corregga, o,
            per dir cosi, si sostituisca al nostro spirito umano e carnale,
            facendoci vivere di Lui.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Ad Rom.</em> VIII, 14.<a href="#fnref1"
            class="footnote-back" role="doc-backlink">↩︎</a></p></li>
            <li id="fn2"><p><em>Act.</em> II, 4.<a href="#fnref2"
            class="footnote-back" role="doc-backlink">↩︎</a></p></li>
            <li id="fn3"><p><em>Psalm.</em> LXXX, 8.<a href="#fnref3"
            class="footnote-back" role="doc-backlink">↩︎</a></p></li>
            <li id="fn4"><p><em>Psalm.</em> CXVIII, 140.<a href="#fnref4"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 187-191.</p>
    </footer>
</body>
</html>
