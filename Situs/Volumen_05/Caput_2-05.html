<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="il-i-venerdì-dopo-lottava-del-corpus-domini.">IL I VENERDÌ DOPO
            L’OTTAVA DEL “CORPUS DOMINI”.</h3>
            <p><strong>La Festa del Sacratissimo Cure di Gesù.</strong></p>
            <p>Le origini di questa festa sono affatto simili a quella del SS.
            Sacramento. Il simbolismo del costato di Gesù aperto dalla lancia di
            Longino, e dal quale sgorgarono il sangue e l’acqua, è già conosciuto
            dagli antichi Padri della Chiesa; sant’Agostino e san Giovanni
            Crisostomo hanno delle splendide pagine sulla Chiesa che, radiante di
            giovinezza, balza fuori dal fianco del nuovo Adamo addormentato sulla
            Croce, nonché sui divini Sacramenti sgorgati dal Cuore amante del
            Redentore.</p>
            <p>La tradizione patristica fu conservata e sviluppata per opera della
            scuola ascetica benedettina; cosi che, quando finalmente nel secolo XII
            il santo Abbate di Chiaravalle orienta la pietà mistica dei suoi monaci
            verso un culto affatto speciale all’umanità del Salvatore, la devozione
            al Sacro Cuore nel senso che ora le attribuisce la sacra liturgia, si
            può dire già nata. Dalla semplice meditazione sulle piaghe di Gesù, la
            scuola benedettina era passata alla particolare devozione per quella del
            costato, ed attraverso il fianco trapassato dalla lancia di Longino, era
            penetrata nell’intimo del Cuore, ferito pur esso dalla lancia
            dell’amore.</p>
            <p>Il Cuore di Gesù rappresenta per san Bernardo quel foro della rupe,
            nel quale il Divino Sposo invita la sua colomba a cercare il rifugio. Il
            ferro perciò del soldato è giunto sino al Cuore del Crocifisso, per
            svelarcene tutti i secreti d’amore. Egli infatti ci ha rivelato il gran
            mistero della sua misericordia, quelle viscere di pietà che l’hanno
            indotto a discendere dal cielo per visitarci<a href="#fn1"
            class="footnote-ref" id="fnref1"
            role="doc-noteref"><sup>1</sup></a>.</p>
            <p>I discepoli di san Bernardo stavano sviluppando maravigliosamente la
            dottrina mistica del Maestro, quando intervennero le grandi rivelazioni
            del Sacro Cuore di Gesù a santa Lutgarde († 1246), a santa Gertrude e a
            santa Metilde.</p>
            <p>A santa Lutgarde il Signore scambiò un giorno il di lei cuore col
            suo; ed una notte in cui la Santa, non ostante l’infermità, si era
            levata per l’ufficio vigiliare, Gesù per ricompensa la invitò ad
            accostare il labbro alla ferita del suo Cuore, donde Lutgarde succhiò sì
            grande soavità di spirito, che in seguito provò sempre una grande forza
            e facilità nel servizio del Signore.</p>
            <p>Verso il 1250 segui la nota rivelazione del Sacro Cuore a quella
            celebre Metilde di Magdeburgo, che più tardi fece parte della Comunità
            di Helfta, in cui già vivevano santa Gertrude e santa Metilde.</p>
            <p>«Nelle mie grandi sofferenze, scrive ella, Gesù mi mostrò la piaga
            del suo Cuore, e mi disse: vedi che male mi hanno fatto!».</p>
            <p>Quest’apparizione la impressionò vivamente; tanto che dopo questo
            tempo la pia religiosa non cessò di contemplare questo Cuore
            appassionato ed oltraggiato, ma che al tempo stesso le appariva simile
            ad una massa di oro infuocato che stava dentro un’immensa fornace. Gesù
            accostò il cuore di Metilde al suo, perché oggimai vivesse di una
            identica vita.</p>
            <p>Quando poi la Provvidenza condusse ad Helfta questa pia estatica di
            Magdeburgo, lo fece indubbiamente per riavvicinarla ad altre due figlie
            di san Benedetto, Gertrude e Metilde, le quali pure erano state favorite
            di simili doni. Il carattere speciale della devozione di santa Gertrude
            pel Verbo incarnato, spicca specialmente nella sua tenera devozione al
            Sacro Cuore, che per lei è il simbolo dell’amore del Crocifisso, ed una
            specie di mistico sacramento, pel quale la Santa entra a parte cosi dei
            sentimenti di Gesù, che dei meriti suoi.</p>
            <p>Un giorno che Gertrude viene invitata da san Giovanni a riposare con
            lui sul Cuore sacratissimo del Signore, essa domanda all’Evangelista
            perché mai egli non abbia rivelato alla Chiesa le delizie ed i misteri
            di amore da lui gustati nell’ultima cena, quando appoggiò il capo sul
            petto del divin Maestro.</p>
            <p>Risponde Giovanni, che la sua missione era stata semplicemente di
            rivelare agli uomini la natura divina del Verbo Incarnato; mentre il
            linguaggio amoroso espresso dai palpiti del divin Cuore da lui
            ascoltati, doveva rappresentare la rivelazione degli ultimi tempi,
            quando il mondo, invecchiato e raffreddato, avrebbe avuto bisogno di
            riscaldarsi per mezzo di questo mistero infuocato d’amore.</p>
            <p>Cosi Gertrude comprese che l’apostolato del Cuore Sacratissimo di
            Gesù veniva affidato a lei; e perciò a voce e nei suoi libri ella
            descrisse tutta la teologia, diciamo cosi, di quella sacra ferita
            divina, propagandone ferventemente la devozione. Nella qual missione
            evangelizzatrice, ella ebbe a compagna altresì la pia <em>cantrix
            Mechtildis</em>, che similmente era stata invitata dal Signore a fare il
            nido entro la piaga del suo Cuore.</p>
            <p>Al pari della compagna, anche santa Metilde mise in iscritto le suo
            rivelazioni, nelle quali il Sacro Cuore, ora le si paragonava ad una
            coppa d’oro donde si dissetano i Santi, ora ad una lampada luminosa, ora
            ad una lira che diffonde per il cielo le sue soavi armonie. Un dì Gesù e
            Metilde si scambiarono il cuore, in modo che alla Santa da allora in poi
            sembrava di respirare col Cuore stesso del suo Sposo divino.</p>
            <p>Le rivelazioni delle due estatiche di Helfta incontrarono un
            larghissimo favore, soprattutto in Germania, in mezzo cioè ad un
            ambiente già decisamente orientato verso il Cuore di Gesù in grazia del
            precedente influsso della scuola benedettina. Gli autori Domenicani e
            Minoriti seguirono anch’essi alacremente questo movimento e lo
            dilatarono, soprattutto per mezzo di san Bonaventura, del beato Enrico
            Susone, di santa Caterina e di san Bernardino da Siena.</p>
            <p>Si giunge cosi ai tempi di santa Francesca Romana, la quale nelle sue
            rivelazioni sul Sacro Cuore, nel quale essa pure s’immerge come in un
            oceano infuocato d’amore, non fa che accentuare l’orientamento ascetico
            della antica scuola mistica dei figli di san Benedetto. L’azione della
            Fondatrice del monastero <em>Turris Speculorum</em> a Roma, rimase, è
            vero, circoscritta all’ambiente romano; ma essa rappresenta uno dei più
            preziosi anelli di tutta una catena di Santi e di scrittori ascetici che
            in Germania, nel Belgio e in Italia prepararono gli animi alle grandi
            rivelazioni di Paray-le-Monial. Quando finalmente queste vennero
            comunicate ai fedeli, per opera specialmente del beato Claudio La
            Colombière e del P. Croiset della Compagnia di Gesù, il trionfo del
            Cuore di Gesù e del regno del suo amore fu ormai assicurato alla
            devozione cattolica. I Figli di sant’Ignazio si dedicheranno con zelo
            speciale a questa nuova forma d’Apostolato del Cuore Sacratissimo di
            Gesù. Nel 1765 papa Clemente XIII approvò un Ufficio in onore del Sacro
            Cuore di Gesù, che venne però concesso solo ad alcune diocesi. Però nel
            1856 Pio IX, sull’animo del quale aveva influito grandemente il grande
            restauratore dell’Ordine Benedettino in Francia, l’abbate dom Prospero
            Guéranger, rese questa festa obbligatoria per la Chiesa universale. Nel
            1889 Leone XIII ne elevò il rito a doppio di I classe.</p>
            <p>Quando nel 1765 Clemente XIII autorizzò il culto liturgico del Sacro
            Cuore di Gesù, si compi una profezia fatta trent’anni prima dalla santa
            badessa di san Pietro di Montefiascone, Maria Cecilia Bai. Il Signore
            mostrando un giorno il suo Cuore a questa Serva di Dio, le aveva detto:
            «Verrà un giorno, quando il mio Cuore procederà in gran trionfo nella
            Chiesa militante, e questo sarà in grazia della festa solenne che se ne
            celebrerà, coll’Ufficio del Sacro Cuore. Io però non so – aggiunge la
            pia Benedettina – se questo avverrà ai nostri tempi».</p>
            <p>La Bai però fu tanto felice, da poter vedere finalmente questo giorno
            sospirato; ed allora certamente ella ricordò quelle altre parole che
            aveva udito dal suo Divino Sposo parecchi anni innanzi: «Verrà un tempo
            in cui tu farai cosa gradita al mio Cuore, facendolo adorare e conoscere
            ad un gran numero di persone, per mezzo del culto e degli atti di
            devozione che gli sono dovuti».</p>
            <p>Nel 1899 Leone XIII emanò un’ Enciclica, in cui prescriveva che tutto
            l’Orbe cattolico si consacrasse al Cuore Sacratissimo di Gesù. Il
            Pontefice s’era deciso a quell’atto in seguito ad un ordine formale che
            una pia Superiora del Buon Pastore di Oporto, suor Maria Droste zu
            Vischering, diceva di aver ricevuto dallo stesso divin Redentore, perché
            lo comunicasse al Papa. La rivelazione privata presentava però tutti i
            caratteri d’autenticità, e lo spirito della suora era stato già
            approvato dal saggio abbate di Seckau, il P. Ildefonso Schober. Fu cosi
            che il benedettino Ildebrando de Hemptinne, abbate di sant’Anselmo
            sull’Aventino, prese in mano l’affare e presentò la supplica della
            Droste a Leone XIII. Il 9 giugno 1899, quando le campane di tutte le
            Chiese dell’Orbe cristiano annunciavano la festa del Sacro Cuore ed il
            nuovo atto di consacrazione prescritto dal Papa, la Veggente di Oporto,
            in segno che ormai la sua missione quaggiù era consumata, rendeva la sua
            purissima anima a Dio<a href="#fn2" class="footnote-ref" id="fnref2"
            role="doc-noteref"><sup>2</sup></a>. Ultimamente, la festa del Sacro
            Cuore di Gesù conseguiva da Pio XI nuovo incremento e decoro, giacché le
            veniva decretato il privilegio dell’Ottava, al pari delle maggiori
            solennità del Signore. Fu semplice coincidenza o arcana disposizione di
            Dio? La nuova liturgia romana per l’ottava della festa del Sacro Cuore,
            veniva approvata dal Pontefice contemporaneamente al famoso
            <em>Concordato</em> che pone finalmente termine alla così funesta
            <em>Questione Romana</em>. Nel medesimo tempo, il <em>perfetto amico del
            Divin Cuore</em>, il P. La Colombière, viene ascritto solennemente
            nell’albo dei Beati, e Pio XI qualche settimana dopo esce finalmente dal
            Vaticano, recando in trionfo Gesù Eucaristico in mezzo ad un glorioso
            corteo di sacri ministri che giungeva alle 7.000 persone.</p>
            <hr />
            <p>La messa, che era in uso sino alla recente riforma di Pio XI, è stata
            composta sotto Clemente XIII. L’introito deriva l’antifona dai Treni di
            Geremia (III, 32-33 e 25): «Egli nell’eccesso della sua misericordia si
            muoverà a pietà; giacché non ha in men cale o ha espulso dal suo Cuore
            l’amore per gli uomini. Buono è Iahvè per quanti sperano in Lui, per le
            anime che veramente lo ricercano».</p>
            <p>Dice bene qui il Profeta: la cagione della misericordia di Dio va
            ricercata, non in altro, che nell’eccesso del suo amore. Tutte le
            scelleratezze del mondo non valgono perciò ad inaridire questo pelago di
            bontà, il quale, più che i nostri peccati, riguarda la debolezza nostra
            e se medesimo, nel quale vede appunto la natura nostra umana, sublimata
            e disposata con nodo indissolubile a quella del Verbo divino.</p>
            <p>La preghiera è ben lungi dalla <em>concinnitas</em> degli antichi.
            Eccola: «O Signore, mentre noi riponiamo la nostra gloria nel Cuore
            Santissimo del tuo diletto Figliuolo, e ricordiamo commossi il suo amore
            attraverso tutti i benefici che esso ci ha compartito; fa sì che in
            questi benefici appunto e nel loro frutto noi ricerchiamo la nostra vera
            gioia».</p>
            <p>La prima lezione è tratta da Isaia (XII, 1-6). È bella, ma è fuori di
            posto; giacché quel testo forma il celebre Cantico che sin
            dall’antichità più remota ha fatto parte della raccolta delle Odi,
            passate dalla Sinagoga alla Chiesa insieme col Salterio. Il posto
            riservato dagli antichi a queste Odi, o Cantici profetici, distribuiti
            per ciascun giorno della settimana, era l’ufficio mattutino; ed infatti,
            il <em>Cursus</em> Benedettino, che in questo riflette l’uso romano del
            V secolo, assegna ancora il <em>Canticum Esaiae</em> all’ufficio
            dell’aurora del lunedì. Isaia ringrazia il Signore, perché alla
            giustizia tremenda è succeduta la più dolce misericordia. I popoli
            accorreranno con gioia ad attingere le acque della grazia alle fonti del
            Salvatore – al suo Cuore adunque, donde sgorga acqua e sangue – e l’inno
            di riconoscenza echeggerà per tutta la terra. Iddio non si dilungherà
            più dal suo popolo, ma abiterà in mezzo ad esso. – Ecco qui annunciata
            la divina Eucaristia, che ci assicura l’intimità di Gesù e la sua
            permanenza nei sacri Tabernacoli, in mezzo alle nostre città, ai nostri
            villaggi, onde continuare così a tutte le generazioni il dono ed i
            vantaggi della divina incarnazione. –</p>
            <p>Il responsorio, invece che dal Salterio, in parte è tolto dai Treni,
            in parte dal Vangelo. Il compositore del secolo XVIII ignorava
            probabilmente la struttura musicale di questa parte della messa, e
            quindi a lui bastava d’infilare semplicemente dei versetti scritturali
            che potessero adattarsi al suo concetto. ℣. (<em>Thren.</em>, I, 12) «O
            voi tutti che passate lungo la via, arrestatevi e vedete se v’ha
            angoscia pari alla mia».</p>
            <p>La cagione di queste pene di Gesù ci viene spiegata nel verso
            seguente. ℣. (Giov. XIII, 1) «Avendo sempre amato i suoi che erano con
            lui al mondo, li amò sino alla fine».</p>
            <p>Che significa: «<em>in finem dilexit eos</em>»? L’amore è il grande
            artefice, l’artefice geniale, il quale non fa che dei capolavori, e non
            lascia mai l’opera incompiuta. Gesù perciò ci amò infinitamente; direi
            quasi, perdutamente; il suo amore che non poteva sacrificarsi nella
            natura divina, ricercò questa fine o immolazione nella natura umana, che
            massime nell’Eucaristia e sulla Croce avvampò e si strusse d’amore.</p>
            <p>Il verso alleluiatico deriva da san Matteo. – Sembra impossibile che
            il redattore di questa messa non si sia punto ricordato che, a
            preferenza d’ogni altro libro Scritturale, è precisamente il Salterio
            quello che ci descrive gli intimi sentimenti del Cuore di Gesù.</p>
            <p>«Allel.». (Matt. XI, 29): «Imparate da me che sono mite ed umile di
            Cuore, e troverete la pace del vostro spirito». – Ecco adunque quello
            che interiormente ci perturba: il difetto di umiltà. L’umiltà è verità,
            cioè la cognizione pratica di ciò che noi veramente siamo innanzi a Dio
            e innanzi al prossimo. Siccome però questa virtù è cosi contraria alla
            natura umana distorta dopo il peccato d’origine, a rendercela meno
            difficile, anzi amabile, Gesù l’ha voluta santificare e sublimare nella
            propria persona. Il tenerci costantemente nel nostro giusto livello
            basso, non deve più riuscirci difficile, dal momento che dovunque noi
            andiamo, ritroviamo Gesù più basso di noi. <em>Exinanivit
            semetipsum</em>; ecco la misura che ha tracciato lo Spirito Santo
            dell’umiliazione a cui è disceso Gesù.</p>
            <p>La lezione del santo Vangelo tratta da Giovanni (XIX, 31-35), è stata
            elegantemente commentata da Paolino d’Aquileia († 802)<a href="#fn3"
            class="footnote-ref" id="fnref3"
            role="doc-noteref"><sup>3</sup></a>:</p>
            <blockquote>
            <p><em>Quando se pro nobis sanctum<br />
            Fecit sacrificium,<br />
            Tunc de lateris fixura<br />
            Fons vivus elicuit;<br />
            De quo mystice fluxerunt<br />
            Duo simul flumina:<br />
            Sanguis nam redemptionis<br />
            Et unda baptismatis.</em></p>
            </blockquote>
            <p>Il verso offertoriale deriva dal salmo 102, ed è un affettuoso
            ringraziamento a Iahvè che è munifico nei suoi premi; le grazie del
            quale adeguano l’ampiezza dei nostri giusti desideri e della confidenza
            che riponiamo in lui.</p>
            <p>Ecco la bella preghiera che ci prepara al canto dell’anafora. «Ci
            ricopri, o Signore, colla tua protezione, ora che stiamo offerendoti il
            Sacrificio nel quale tu stesso sei la vittima; e perché i nostri cuori
            vi si dispongano con tutto il fervore, tu li infiamma negli ardori del
            tuo divino amore».</p>
            <p>È da ricordare a tal proposito ciò che dice l’epistola agli Ebrei
            delle intime disposizioni del Cuore di Gesù sulla Croce: «<em>Qui per
            Spiritum Sanctum semetipsum obtulit immaculatum Deo</em>»; tanto che
            nell’anafora Egiziana di Serapione di Tmuis, lo Spirito Santo viene
            invocato sulle oblate siccome <em>testis passionum Christi</em>. È
            quindi necessario che la medesima fiamma che sull’ara della Croce divorò
            la Vittima divina, avvolga l’altare, il celebrante, l’oblazione
            eucaristica e quanti vi si accostano per parteciparne.</p>
            <p>Il Prefazio è quello della Croce, come il 3 maggio.</p>
            <p>L’antifona per la Comunione del popolo, proviene dal salmo 68 che
            descrive l’oppressione dell’anima di Cristo Crocifisso, il quale prega
            il Padre per la sua salvezza. – «La vergogna mi spezza il Cuore; sono
            sconsolato; aspettavo compassione, e non ve n’è stata; qualche
            consolatore, e non l’ho trovato».</p>
            <p>Nella colletta gustiamo tutta la dolcezza della manna celestiale. Il
            contatto del Cuore divino di Gesù col nostro, è valso a dar finalmente
            pace a quest’ultimo, calmando i suoi sregolati desideri, rendendolo
            mite, umile e avverso alle superbe vanità secolaresche, alle quali già
            una volta noi rinunciammo solennemente nel momento del santo
            Battesimo.</p>
            <p>Alle lodi del Sacro Cuore di Gesù pronunziate dai Padri Occidentali,
            aggiungiamo oggi quelle altresì della Chiesa Bizantina:</p>
            <blockquote>
            <p>Dal tuo vitale fianco<br />
            una fonte, al pari di quella che scaturiva dall’Eden,<br />
            la tua Chiesa, o Cristo,<br />
            quasi spirituale giardino, inaffia.<br />
            Indi si divide,<br />
            come da un unico tronco, in quattro Evangeli,<br />
            irriga l’orbe,<br />
            rallegra la creazione,<br />
            i popoli fedelmente<br />
            ammaestra a venerare<br />
            il tuo regno.</p>
            </blockquote>
            <hr />
            <p>L’eresia che caratterizza lo spirito dell’odierna società, potrebbe
            essere facilmente chiamata laicismo, in quanto vuol livellare il divino
            ed il soprannaturale alla misura delle istituzioni umane, e tenta di far
            rientrare la Chiesa nell’orbita delle pure energie statali. Di fronte al
            giudaismo ed alla massoneria che persistono ancora nel loro odio
            furibondo contro Gesù: <em>tolle, tolle, crucifige</em>, i cattolici
            infetti di questo laicismo e liberalismo cercano, come Pilato, una via
            di mezzo, e sono pronti a rimandare assoluto Cristo, purché prima si
            lasci strappare il diadema sovrano che gli ricinge la fronte, e si
            contenti di vivere soggetto al nume di Cesare.</p>
            <p>Contro questo doppio insulto sacrilego, il Pontefice Supremo protesta
            in faccia al cielo e alla terra che non v’è altro Dio che il Signore, ed
            istituisce la doppia festa di Cristo Re e dell’Ottava del Sacratissimo
            Cuore di Gesù. L’una è la solennità della potenza, l’altra quella
            dell’amore.</p>
            <p>Dovendosi arricchire il Breviario Romano dell’ufficio per l’ottava
            del Sacro Cuore, il Sommo Pontefice ha voluto che la liturgia di questa
            solennità venisse interamente rifusa. Già si sa che l’Ufficio del Sacro
            Cuore aveva in antico un certo carattere frammentario e sporadico, che
            ben rifletteva l’incertezza dei censori teologi incaricati della sua
            redazione. Era un po’ un ufficio Eucaristico, un po’ quello della
            Passione, per non dire poi delle lezioni del terzo notturno, spigolate
            qua e là nella Patrologia. Ora Pio XI – che sul suo tavolo da lavoro
            contempla sempre una bella statua del Sacro Cuore, a cui suole ispirarsi
            nel trattare i negozi della Chiesa – ha voluto un ufficio perfettamente
            organico; in cui cioè spiccasse la sua unità ed insieme ponesse in piena
            luce il carattere speciale della solennità della festa del Sacro Cuore,
            che non vuole essere, né un doppione della festa del Corpus Domini, né
            una ripetizione degli uffici quaresimali della Passione.</p>
            <p>Egli quindi ha nominato una commissione di teologi per la redazione
            del nuovo ufficio, ma ai loro lavori ha presieduto egli medesimo; così
            che dopo un semestre di studi, ai primi albori del suo quinquagesimo
            sacerdotale, Pio XI ha potuto offrire al mondo cattolico la nuova Messa
            e l’Ufficio per l’Ottava del Sacro Cuore.</p>
            <p>Il concetto che domina l’intera composizione, si è quello espresso da
            Gesù stesso quando, per mezzo di santa Margarita Alacoque, richiese alla
            famiglia Cattolica l’istituzione di questa festa: <em>Ecco il Cuore che
            tanto ha amato gli uomini, dai quali tuttavia è riamato così
            poco</em>.</p>
            <p>Trattasi quindi d’una festa di riparazione verso l’Amore non amato;
            riparazione tuttavia che fa ammenda onorevole glorificando appunto i
            pacifici trionfi di quest’Eterno Amore.</p>
            <hr />
            <p>L’introito desume l’antifona dai versi 11 e 19 del salmo 32. «I
            disegni del suo Cuore passano di età in età; per strapparne le anime
            dalla morte e sostentarne la vita nella carestia». Segue il primo verso
            del medesimo salmo: «Cantate, o giusti, al Signore, ché ai buoni
            conviene la sua lode».</p>
            <p>La preparazione magnifica del piano di redenzione attraverso i lunghi
            secoli che l’hanno preceduta, e poi i diciannove e più secoli che ora la
            vanno attuando, estendendola a tutte le età ed a tutti i popoli, cantano
            come un inno di gloria al Cuore di Dio, che fu il grande artefice di
            questa munifica e gratuita riparazione del genere umano.</p>
            <p>Tra i molteplici aspetti di tale redenzione, il Salmista qui ne mette
            in evidenza soprattutto due, nei quali risplende in modo speciale
            l’eccesso del divin Amore. Essi sono: la liberazione dell’uomo dalla
            morte eterna in grazia della morte di Gesù, e l’istituzione della Divina
            Eucaristia.</p>
            <p>La colletta, letterariamente apparisce un po’ carica ed infarcita, ma
            è densa di bei concetti: «O Signore, che ti degni misericordiosamente di
            concederci infiniti tesori d’amore nel Cuore del Figlio tuo, trafitto
            pei nostri peccati; fa che, mentre gli offriamo l’ossequio devoto della
            nostra pietà, al tempo stesso compiamo ammenda onorevole delle nostre
            colpe».</p>
            <p>Lo scopo, adunque, dell’odierna solennità, è duplice: mentre noi
            offriamo il nostro tributo d’amore a quel Cuore che, a cagione della sua
            eccellenza e dell’unione ipostatica, è il centro ed il re d’ogni altro
            cuore umano, al tempo stesso noi espiamo il delitto d’aver trafitto coi
            peccati quel Cuore adorabile, e d’averlo coronato d’un serto di spine
            d’ingratitudine e di disprezzo.</p>
            <p>Eppure, bisogna che i prevaricatori ritornino a quel Cuore del Verbo
            incarnato; giacché è in quel tempio e trofeo della divina misericordia,
            che Dio ha riposto per gli uomini infiniti tesori di sapienza, di
            scienza e, più di tutto, d’amore.</p>
            <p>La prima lezione è derivata dalla lettera agli Efesini (III,
            8-15).</p>
            <p>L’Apostolo ha conseguito la speciale missione di rivelare alla Chiesa
            le prerogative del Cristo, soprattutto in quanto Capo dell’umana
            famiglia e Pontefice della futura beatitudine. Ora perciò Paolo
            s’inginocchia e supplica il Signore pei suoi cari fedeli di Efeso,
            affinché anch’essi vengano iniziati con lui alla scienza interiore del
            Cristo; onde, in grazia dello Spirito Santo, anch’essi l’intendano e lo
            rivivano al pari di tutti gli altri santi. Questa scienza e questa vita
            si compendiano poi in un’unica parola: amore, il quale amore riempie
            appunto l’anima della pienezza di Dio.</p>
            <p>Il responsorio graduale è tolto dal salmo 24, 8-9. ℣. «Buono e retto
            è il Signore; perciò addita agli erranti la via. ℣. Guida i mansueti
            nella giustizia, ed insegna ai docili le sue vie». – Ecco il motivo
            dell’opera dell’umana riparazione: il Signore è amore, ed egli scendendo
            sino a noi, non ha tanto riguardato l’indegnità nostra, quanto l’amore
            suo che è ben degno di tutto il nostro amore. Ora, perché noi potessimo
            convenientemente amar Dio, faceva prima d’uopo che Egli ci redimesse;
            affinché l’Amore celebrasse su di noi i suoi pacifici trionfi, ed
            erigesse fra gli uomini la cattedra del suo magistero. Un magistero
            dunque d’umiltà, di mitezza e di condiscendenza, per dimostrare con
            queste qualità la verità della sua natura umana simile alla nostra,
            frattanto che coll’onnipotenza della sua carità Egli esalta la sua
            natura divina, consustanziale al Padre.</p>
            <p>Il verso alleluiatico deriva da Matt. XI, 29 e viene in certa guisa
            come richiamato dal secondo versicolo del graduale, là dove dal Salmista
            si descrivono i caratteri dei futuri discepoli del Divin Maestro. Ora
            nel Vangelo è Gesù stesso che ci dice: «Togliete su di voi il mio giogo
            ed imparate da me, che sono mite ed umile di cuore, e ritroverete pace
            per le vostre anime».</p>
            <p>Pace dunque, felicità e santità, sono sinonimi; giacché solo i santi
            inaridiscono in se medesimi le sorgenti delle inquietudini della vita,
            per dissetarsi abbondantemente <em>alle acque del gaudio nelle fonti del
            Salvatore</em>. Quello che ci amareggia la vita, non è tanto la vita in
            se stessa, quanto la febbre dell’amor proprio che, come ai
            febbricitanti, ci fa sapere amaro tutto quello che non è conforme al
            nostro cattivo gusto.</p>
            <p>Ora, la medicina che risana quest’infiammazione febbrile è
            precisamente l’umile ed intera soggezione al divin beneplacito, giusta
            il sublime esemplare che ci offre il Cuore Sacratissimo di Gesù.</p>
            <p>Nelle messe votive dopo la Settuagesima, invece del graduale e del
            verso alleluiatico, si dice il Tratto (Salm. 102, 8-10): «℣. Pietoso ed
            indulgente è il Signore; paziente e pieno di bontà. ℣. Non sta sempre a
            contestare, né serba continuo rancore. ℣. Non ci ha trattato a stregua
            dei peccati nostri, né ci ha ripagati come meritavano le nostre
            iniquità».</p>
            <p>L’intimo motivo di quest’eccesso di misericordia per noi, riservando
            invece per sé la giustizia nel soddisfare rigorosamente alla Divina
            Maestà per mezzo della sua tremenda passione, è l’infinito amore di
            Gesù.</p>
            <p>Durante il tempo Pasquale, al verso alleluiatico come sopra, si
            aggiunge: «Alleluia». (Matt. XI, 28): «Venite a me tutti voi che siete
            travagliati e stanchi, ed io vi conforterò».</p>
            <p>Gesù quindi invita tutta l’umanità a cercar un asilo di dolce riposo
            nel Cuore suo. Ma perché tutti noi travagliamo e ci affatichiamo?
            Risponde sant’Agostino: a cagione della stessa nostra vita mortale, vita
            fragile e soggetta a molte tentazioni, in cui portiamo il tesoro della
            Fede entro il fragile vaso della nostra umanità. Questa condizione ci
            affligge, ma l’invito dolce di Gesù ci conforta. Anzi, in questo mondo
            vano è sperare altro conforto; giacché, come ben dice un antico
            <em>logion</em> evangelico riferito da Origene e da Didimo il Cieco:
            «<em>Chi s’appressa a me, s’accosta al fuoco, mentre chi si allontana da
            me, si allontana dal regno</em>». Quest’aurea massima del Divin
            Salvatore, tramandataci dalla tradizione dei Padri, colla sua stessa
            bellezza garantisce la propria autenticità, ed appare del tutto degna
            d’essere congiunta all’altro <em>logion</em> tramandatoci da san Paolo:
            «Giacché Gesù ha detto: <em>è meglio dare, che ricevere</em>».</p>
            <p>La lezione Evangelica è tratta da san Giovanni (XIX, 31-37), e
            descrive insieme al crurifragio dei due ladroni la trafittura del fianco
            di Gesù morto. Da quella ferita sgorgarono sangue ed acqua, a
            simboleggiare i sacramenti nei quali la Chiesa nasce e viene alimentata.
            Ecco il Testamento nuovo nel Sangue. Giovanni, che funge insieme da
            scrittore e da testimone, vuol mostrare ai fedeli la continuità del
            piano divino nell’antico e nel nuovo patto, e cita perciò le varie
            profezie che ebbero il loro compimento sul Golgota dopo la morte di
            Gesù.</p>
            <p>Non dev’essere infranto nessun osso dell’agnello Pasquale; perché
            all’immolazione della vittima divina non seguì punto il disfacimento del
            corpo nella tomba, ma bensì la gloria della resurrezione. Di più: Gesù
            nella santa Comunione è bensì preso in cibo dai fedeli, ma non viene
            consumato. <em>Nec sumptus consumitur</em>, e l’Agnello, anche dopo che
            i fedeli se ne sono nutriti, persevera vivo, glorioso ed integro.</p>
            <p>C’è pure un’altra profezia (Zacc. XII, 10) a cui si riferisce più
            volte san Giovanni: <em>I popoli contempleranno Colui che essi hanno
            traforato</em>.</p>
            <p>Il carattere di questa visione del Cuore trafitto di Gesù, varia a
            seconda delle disposizioni di chi lo riguarda. Per gli empi,
            nell’estremo giudizio, la visione di quel Cuore amante e non riamato,
            beneficante e perciò disprezzato, sarà argomento d’orrendo tremore;
            mentre al contrario, i buoni, al vedere quel Cuore irradiato di fiamme
            di carità, pegno e monumento perenne di misericordia infinita,
            sacramento e segno sensibile dell’amor divino eterno ed invisibile,
            sentono accendersi d’amore, in lui ripongono ogni loro speranza, in lui
            stabiliscono la loro mistica dimora.</p>
            <p>L’antifona per l’offertorio è come per la domenica delle Palme (Salm.
            68, 21). «Smacco e dolore mi spezzano il Cuore. Mi aspettavo
            compassione, e non ce ne fu; qualche consolatore, e non l’ho
            trovato».</p>
            <p>Assai più atroci delle sofferenze fisiche, furono le pene morali
            sofferte dal Salvatore nella Passione, quando, assuntosi il peso delle
            colpe umane e messo dal Sinedrio al bando della vita, rimase come
            stritolato sotto l’incubo della maledizione paterna lanciata contro il
            peccato.</p>
            <p>Quale strazio in quel Cuore! Anche allora, è vero, l’anima sua
            contemplava e godeva la chiara visione di Dio; ma al tempo stesso egli
            vedeva questo Dio sì buono e si amabile, offeso in mille guise dagli
            uomini, suoi fratelli minori. Egli sentiva che il peccato aveva elevato
            come un muro tra il Creatore e la creatura; onde, per giusto giudizio di
            Dio, la sua umanità, abbandonata ai vituperi, ai tormenti ed alla morte
            ignominiosa di Croce, intonò il misterioso cantico: <em>Heli, Heli,
            lamma sàbacthani</em>.</p>
            <p>Ora Gesù soffrendo per noi, ha voluto che noi pure ci assimilassimo
            la sua benedetta Passione, rivivendola in grazia della Fede e delle
            opere di cristiana mortificazione. Ecco il conforto e la consolazione
            che egli invoca nel salmo 68. Gli occorrono delle anime. Anche oggidì
            egli vuole delle anime-vittime, che insieme con lui sostengano il peso
            della espiazione dei peccati del mondo. Ma oh! quanto sono rare queste
            anime interamente votate all’immolazione ed all’espiazione!</p>
            <p>Nelle messe votive durante il tempo pasquale, quest’antifona
            offertoriale tanto mesta cede il posto alla seguente, che esalta invece
            l’eccellenza del sacrificio di Cristo sopra tutte le oblazioni
            dell’antica Legge.</p>
            <p>(Salm. 39, 7-9): «Olocausto ed oblazione non domandi; allora dico:
            Ecco, vengo io. In un libro mi sta prescritto: di fare il tuo piacere, o
            mio Dio, mio diletto, e la tua legge mi sta impressa in Cuore».
            Allel.</p>
            <p>I sacrifici del vecchio Patto cessarono di piacere a Dio, quando
            giunse finalmente la pienezza dei tempi, in cui doveva essere compiuto
            quanto appunto quegli antichi riti semplicemente preannunziavano. Venne
            allora il Verbo Incarnato ad offrire un olocausto che solo era degno di
            Dio; e siccome ciascuna offerta dev’essere sempre compiuta a seconda
            d’un cerimoniale e d’un rito grato alla Divinità stessa, perciò anche
            Gesù visse e s’immolò durante trentatré anni, giusta quanto l’Eterno
            Padre aveva prescritto per lui nei Libri Santi del vecchio Patto.</p>
            <p>La preghiera di preludio all’anafora, è la seguente: «Abbi riguardo,
            o Signore, all’ineffabile amore del Cuore del tuo Figliuolo diletto;
            affinché la nostra oblazione riesca a te accetta, e convenientemente
            espii i nostri delitti. Per il Signore».</p>
            <p>Di nuovo si accenna qui al duplice significato dell’odierna
            solennità. Anzitutto, è una festa d’espiazione verso l’Amore non amato e
            disprezzato; e per questo noi uniamo la nostra ammenda onorevole a
            questo medesimo Amore, che nell’Eucaristico Sacrificio espia per noi. Di
            più: è una celebrazione di ringraziamento e di trionfo del Cuore
            Santissimo di Gesù. Per tale motivo noi offriamo questo medesimo Cuore
            Eucaristico, perché perpetuando sui nostri altari quell’inno di
            ringraziamento intonato già cogli Apostoli nel Cenacolo, – <em>Tibi
            gratias agens</em> – l’Amore incarnato ed immolato sia esso stesso il
            ringraziamento dell’umanità all’Eterno Amore.</p>
            <p>È da notarsi con vera compiacenza la recente tendenza della Santa
            Sede, di corredare le messe più insigni con un proprio prefazio. Dopo
            quello dei Defunti, di Cristo Re, viene oggi quello del Sacro Cuore di
            Gesù. Cosi si ritorna all’antica tradizione latina, rappresentata
            soprattutto dai Sacramentari Romani, dove ciascuna solennità aveva il
            suo prefazio. Oggi la sola liturgia Milanese è rimasta fedele alla
            propria antica tradizione; ma giova sperare che presto o tardi, come ha
            già fatto Pio X pel Canto Gregoriano, anche Roma riammetterà nel suo
            Messale quegli antichi bellissimi prefazi dei Sacramentari denominati da
            Leone Magno, Gelasio I o Gregorio Magno, i quali, più che per
            disposizione di autorità, nei lunghi secoli del tardo medio evo si sono
            quasi smarriti nei codici e sono rimasti per via.</p>
            <p>«Veramente degno… Tu che disponesti che il tuo Unigenito ancor
            pendente sulla Croce, per questo appunto venisse trapassato dalla lancia
            del soldato, affinché dischiusosi il Cuore che è il santuario delle
            divine ricchezze, riversasse sopra di noi torrenti di misericordia e di
            grazia. Esso veramente aveva avvampato sempre d’amore per noi; ma allora
            soprattutto apprestò un tranquillo asilo pei buoni, ed i penitenti si
            videro aperto dinanzi un rifugio ed una salvezza. Perciò…».</p>
            <p>L’antifona per la Comunione deriva regolarmente dalla lezione
            Evangelica (Giov. XIX, 34): <em>Uno dei soldati gli aprì il fianco colla
            lancia, e subito ne sgorgò sangue ed acqua</em>.</p>
            <p>Il senso speciale di questo sangue e di quest’acqua ci viene spiegato
            nella seguente antifona per la Comunione durante il ciclo pasquale
            (Giov. VII, 37): <em>Chi ha sete, venga a me e beva</em>. Allel.</p>
            <p>Come la bevanda da noi sorbita s’incorpora poi con noi e si trasmuta
            nel sangue nostro, così i tesori della redenzione che ci sono conferiti
            nei Sacramenti divengono cosa nostra, nostro patrimonio spirituale, in
            quanto ci uniscono e c’incorporano misticamente a Cristo, che è il
            <em>Capo del Corpo della Chiesa</em>.</p>
            <p>Però, queste acque di redenzione eterna sono solamente promesse a chi
            ne è sitibondo; perché la grazia di Dio viene amorosamente offerta
            siccome un dono d’amore, ma non è imposta violentemente al pari d’una
            coscrizione militare. Diceva perciò bene ai suoi bimbi milanesi il santo
            cardinale Andrea Ferrari: <em>Si salva chi vuole</em>.</p>
            <p>Dopo la Comunione: «I tuoi sacri misteri, o Signore, ci conferiscano
            quel divino fervore, tanto necessario a gustare la soavità del tuo Cuore
            dolcissimo; onde apprendiamo a dispregiare le cose terrene e ad amare le
            celesti».</p>
            <p>Quando si è gustato una volta Dio, divengono insipidi ed uggiosi
            tutti i beni creati. Ma per gustare Dio, ci vuole quello special dono
            della pietà, che a sua volta è una grazia dello Spirito Santo. È
            immeritevole infatti di gustar Dio, chi cerca le sue delizie fuori di
            lui; onde la sacra liturgia assai profondamente invoca oggi tale dono,
            dopo che la partecipazione ai Misteri della morte del Signore ha
            impresso nel nostro cuore lo stigma della Passione di Gesù,
            consacrandoci così ad una vita di mortificazione e d’immolazione.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>In Cantic.</em> Serm. 61, n. 3-4. <em>P.L.</em>
            CLXXXIII, col. 1071-72.<a href="#fnref1" class="footnote-back"
            role="doc-backlink">↩︎</a></p></li>
            <li id="fn2"><p>Cfr. U. Berlière, <em>La dévotion au Sacré-Coeur dans
            l’Ordre de St-Benoit</em>, Paris, 1923.<a href="#fnref2"
            class="footnote-back" role="doc-backlink">↩︎</a></p></li>
            <li id="fn3"><p>Cfr. A. Wilmart, <em>L’Hymne de Paulin sur Lazare, dans
            un manuscrit d’Autun</em>, <em>Rev. Bénéd.</em> XXXIV, 1922, p. 42.<a
            href="#fnref3" class="footnote-back" role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 92-106.</p>
    </footer>
</body>
</html>
