<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-vi-dopo-la-pentecoste">DOMENICA VI DOPO LA
            PENTECOSTE</h3>
            <p>La serie delle letture di san Paolo, interrotta momentaneamente a
            cagione della festa dei Principi degli Apostoli, prosegue oggi
            coll’epistola ai Romani. Seguiranno poi quelle ai Corinti, ai Galati,
            agli Efesini, ai Filippesi e ai Colossesi, in modo che durante tutto il
            ciclo dalla Pentecoste all’Avvento, sarà sempre Paolo quegli che nella
            stazione domenicale prenderà la parola per ammaestrare i Fedeli di Roma.
            Questo insegnamento attribuito di preferenza a Paolo, non è senza un
            profondo significato.</p>
            <p>Pietro e Paolo, i Principi del coro apostolico, sono stati chiamati a
            compiere una missione duratura, che non può terminare colla loro morte.
            Pietro trasmette la sua potestà delle chiavi a Lino, a Cleto, a
            Clemente, ed ancor oggi in persona di Pio XI continua ad essere la
            pietra fondamentale su cui poggia tutta la Chiesa. Paolo, come
            bellamente osserva il Crisostomo, ha ricevuto invece dal Signore le
            chiavi della sapienza, e tra i gentili è stato costituito il Dottore,
            l’Apostolo per eccellenza e il Predicatore della verità, sino agli
            estremi confini dell’Orbe.</p>
            <p>In questa qualità appunto d’Apostolo e di Dottore del mondo, egli
            scrive lettere o dissertazioni teologiche, le quali dopo i santi Vangeli
            costituiscono la porzione più importante del deposito della divina
            rivelazione nella grazia del Nuovo Testamento. La Chiesa non sa quindi
            rinunziare a nutrire continuamente il suo spirito colla celeste dottrina
            di Paolo; così che ogni giorno, quasi regolarmente, nella santa Messa,
            alla lezione dei Vangeli essa suol premettere un brano degli scritti
            dell’Apostolo Paolo.</p>
            <hr />
            <p>L’introito deriva dal salmo 27. «Iahvè è la fortezza del suo popolo,
            è lo scudo di salvezza pel suo Cristo. Salva il tuo popolo, o Signore,
            benedici la tua eredità e la governa per sempre». Questo popolo e questa
            salvezza vanno anzitutto intesi in senso spirituale, giacché trattasi
            della Chiesa che il Signore ha ricomprata a prezzo del suo Sangue, ed ha
            raccolta fra tutte le nazioni della terra, per farne la propria famiglia
            ed il proprio possesso. La Chiesa quindi che sa d’appartenere a Dio, è
            troppo sicura che Egli vorrà custodire il proprio possesso, contro tutti
            gli assalti dell’avversario.</p>
            <p>La colletta è densa di concetti. Tutto il bene viene da Dio, e perciò
            noi oggi lo preghiamo ad ispirarci in cuore l’amore pel suo santo Nome,
            affinché, per mezzo d’opere virtuose e di salute, santifichiamo
            quest’augusto Nome d’eterna salvezza in Gesù, che Egli stesso nel
            battesimo volle imprimerci con caratteri indelebili nell’anima.</p>
            <p>Dimandiamo inoltre che lo Spirito Paraclito si degni d’intensificare
            nel nostro cuore questo prezioso spirito di pietà, che è propriamente un
            dono suo speciale. In grazia di questo dono, l’anima si sente, a dir
            cosi, dolcemente orientata e come attratta verso Dio e le cose della
            religione, tanto che questa medesima propensione filiale verso il
            Signore le dà quasi garanzia che essa è veramente partecipe della
            figliolanza divina. «<em>Ipse enim Spiritus testimonium reddit spiritui
            nostro quod sumus filii Dei</em>». In tal guisa il Signore – conclude
            l’odierna colletta – consolidi e rafforzi nell’anima per mezzo della
            grazia quelle buone disposizioni che Egli si è già degnato di produrvi,
            e colla guardia sicura della pietà le custodisca per l’eterna vita.</p>
            <p>La lezione di san Paolo (Rom., VI, 3-11) mette in relazione la
            resurrezione di Gesù col santo battesimo. La vasca battesimale è appunto
            come un mistico sepolcro, in cui l’anima discende per morire al peccato
            e indi risorgere a nuova vita insieme con Gesù Cristo. A questo
            proposito, l’Apostolo adopera un’espressione assai energica: «Noi siamo
            stati battezzati, cioè immersi, nella sua morte»; e vuol dirci che la
            tipica tomba simboleggiata dal battesimo, rappresenta la passione e
            morte del Salvatore, a cui dobbiamo associarci, anzi riprodurre in noi;
            in modo che la vita sia come un continuo morire a noi stessi ed al mondo
            insieme con Gesù, per vivere dello Spirito della sua resurrezione,
            qual’è descritto concisamente nelle parole: «<em>quod autem vivit, vivit
            Deo</em>».</p>
            <p>L’assolo responsoriale che eseguivasi sui gradini dell’ambone, deriva
            dal salmo 89, ed è comune col sabato dei Quattro Tempi di quaresima:
            Signore, cui i nostri peccati hanno costretto a volgere altrove la
            faccia, – giacché, come dice la Scrittura: <em>Mundi sunt oculi tui, ne
            videas malum</em> – l’umiltà del pentimento ti muova ora a restituirci
            il tuo sguardo benigno. O Iahvè! a chi altro potremmo ricorrere in
            questo misero stato di delusione a cui ci ha indotto il mondo colle sue
            false promesse? Noi credevamo di fondare le nostre speranze su solida
            base, mentre invece ci appoggiavamo su d’una canna fessa. Questa si è
            spezzata, ma tu subito colle tue mani sei corso al riparo perché non
            cadessimo, e colla tua grazia ti sei mostrato ancora una volta, quale
            veramente sei stato sempre coi Padri nostri, la <em>roccia
            d’Israel</em>, <em>lapis Israel</em>.</p>
            <p>Il verso alleluiatico è tolto dal salmo 30, che svolge quasi
            l’identico concetto dell’assolo precedente. Io non rimarrò giammai
            deluso nelle mie speranze, perché ho riposto in Iahvè la mia fiducia.
            Tutti gli altri amici o protettori vanno soggetti ad inganno o a venire
            meno. Tu che non puoi mai fallire, o mio Dio, salvami. Deh! fallo per la
            tua stessa giustizia e santità, non per la mia, ché in me non v’è che
            peccato e miseria. Porgi benigno a me l’orecchio e sollecito mi
            esaudisci. Mi concedi dapprima la grazia d’una umile e confidente
            preghiera: questa imploro per prima, affinché per mezzo di essa possa
            poi implorare il resto che occorre al mio bisogno. <em>Haec prima datur,
            ut caetera impetrentur</em>.</p>
            <p>La lezione evangelica della moltiplicazione miracolosa dei pani,
            (Marc., VIII, 1-9) pone in evidenza il contrasto fra la Provvidenza di
            Dio e quella degli uomini. Questi non fanno che muovere ostacoli e
            addurre difficoltà al favore che voleva prestare Gesù alle turbe; la
            divina Provvidenza invece supera ogni ostacolo e sparge largamente le
            sue grazie. Quanto dunque è meglio riporre nel Signore quella
            confidenza, che troppo stoltamente si ripone talora nelle povere
            creature.</p>
            <p>La moltiplicazione dei pani simboleggia la santissima Eucaristia,
            onde nell’antica arte delle catacombe al convito eucaristico spesso
            vediamo riavvicinate le sette ceste con altrettanti pani crocesegnati,
            quelli appunto che Gesù benedisse e moltiplicò nel deserto. Infatti, il
            nesso tra i due miracoli è intimo e profondo. I sette pani benedetti dal
            Cristo nel deserto, e che sono sufficienti a sfamare circa quattromila
            persone, simboleggiano il Cristo stesso, che nell’Eucaristia con un
            identico pane nutrisce per la vita eterna tutta l’umanità.</p>
            <p>Il medesimo simbolismo celasi sotto la figura del pesce, tanto
            popolare nei primi secoli della Chiesa. L’ΙΧΘΥΣ celeste di cui
            partecipano i fedeli, è il Salvatore dei Santi, il quale, come s’esprime
            il noto epitafio di Pectorio, si dà in mano dei suoi amici, affine di
            nutrirli d’un cibo immortale mentre ancora sono fra i mortali.</p>
            <p>Il verso per le oblazioni, che in antico il popolo andava a
            presentare all’altare, è comune alla domenica in sessagesima ed è tolto
            dal salmo 16. Vi si parla dapprima della grazia colla quale Dio dirige
            il moto del nostro libero arbitrio nell’osservanza della sua santa
            legge. – La libertà dell’atto umano qui non ha di che temere, mentre la
            mozione dell’atto puro e del primo Ente, colla quale si comunica alla
            creatura la potenza di agire e di causare l’entità dell’atto nel modo
            che le è proprio, è qualche cosa di intimo e di connaturale alla volontà
            creata, cosi che questa, appunto in grazia di questo concorso previo di
            Dio, emette l’atto e lo emette liberamente. In questo modo, l’intima
            radice della libertà del volere umano, è da ricercarsi precisamente
            nella natura della mozione di Dio.</p>
            <p>Se Dio governa la nostra volontà e noi non poniamo ostacolo alla
            grazia, certo che non ci allontaneremo mai dal retto sentiero. Allora
            più facilmente Dio presterà intento il suo orecchio alla voce nostra, se
            noi a nostra volta attenderemo alla parola sua. Egli vuole riversare su
            di noi le sue misericordie, – <em>bonum est diffusivum sui</em> – e solo
            cerca che non gli si ponga ostacolo. È quindi necessario che l’anima si
            fidi di Dio e lo lasci agire da Signore nel proprio cuore, riponendo in
            Lui ogni fiducia.</p>
            <p>La colletta sull’oblata ha un sapore assai antico, ma forse è stata
            un po’ rimaneggiata, giacché Ambrogio Autperto, abbate Vulturnese nel
            secolo VIII, sembra che la citi secondo una lezione molto più efficace.
            Infatti, là dove egli prega che il Signore ponga lui stesso sul nostro
            labbro le parole più adatte onde l’orazione del popolo meriti di non
            riuscir vana ed infruttuosa, la colletta del Messale odierno accoglie
            invece un’altra lezione che indebolisce l’antitesi e riesce quasi vuota
            di senso: «perché di nessuno sia vana la prece, fa che noi… impetriamo
            ciò che dimandiamo».</p>
            <p>A parte tuttavia questa breve variante, la colletta odierna è
            veramente squisita. La preghiera di tutto un intiero popolo accompagna
            nel dì festivo il sacrificio collettivo, che la comunità cristiana offre
            al Signore per mano del proprio pastore. <em>«Haec vis Deo grata
            est</em>», esclama Tertulliano nella sua Apologia, giacché il Signore si
            ritrova sempre dove due o tre stanno adunati nel nome suo. Egli allora
            sta in mezzo a loro, prega con loro, e la preghiera dell’unità cattolica
            e della comunione dei Santi, presentata da Cristo Pontefice al Padre,
            non può rimanere inesaudita.</p>
            <p>Il verso per la Comunione deriva dal salmo 26: «Sacrificherò vittime
            opime di trionfo nel suo tabernacolo; canterò e salmeggerò a Iahvè». Non
            bisogna dimenticare che la sacra Comunione si distingue dagli altri
            sacramenti anche in questo, che essa non è semplicemente il <em>sacrum
            signum</em> della divina grazia che ci si infonde, ma importa altresì la
            partecipazione e la solidarietà al vero, proprio ed unico sacrificio
            della Legge Nuova, quello cioè che il Cristo iniziò sul Golgota in sul
            vespero della Parasceve, e che ora Egli restaura sugli altari per mano
            dei suoi sacerdoti. Questo sacrificio quindi al quale noi prendiamo
            parte, partecipando soprattutto della vittima immolata, costituisce
            l’atto di culto perfetto e definitivo che l’umanità redenta e fedele
            rende alla Triade augusta.</p>
            <p>Nella colletta di ringraziamento noi supplichiamo il Signore, che il
            dono Eucaristico che abbiamo accolto in petto, non solo ci purifichi
            colla sua virtù espiatoria, ma ci premunisca contro i pericoli che ci
            potrebbero incogliere in futuro. Tre cose sono oggi da rilevare nella
            concisa preghiera della liturgia. Dapprima ella dice «<em>Repleti sumus,
            Domine, muneribus tuis</em>», perché l’Eucaristia non è semplicemente
            una qualche grazia particolare, ma è la pienezza della grazia stessa, o
            meglio, il principio e l’autore della grazia che ci si dona e diviene
            nostro, colmando ogni nostro legittimo desiderio. A chi non basta Gesù,
            che cosa potrà mai bastare?</p>
            <p>Prosegue la colletta ed accenna siccome primo frutto eucaristico:
            «<em>mundemur effectu</em>», la purificazione cioè della coscienza nel
            sangue dell’Agnello innocente, il quale scancella i peccati del mondo.
            Il secondo effetto poi della sacra Comunione, è descritto colle parole:
            «<em>muniamur auxilio</em>». Questo premunirsi dell’anima contro la
            tentazione, avviene in due modi, sia perché l’Eucaristia irrobustisce il
            nostro spirito, ed in Gesù gli conferisce la pienezza e la gioia della
            vita soprannaturale; sia ancora perché il contatto colle carni e col
            sangue verginale del Redentore, smorza in noi il fuoco della libidine, e
            raffrena l’impeto delle passioni.</p>
            <p>Il miracolo della moltiplicazione dei pani anche per questo
            simboleggia la divina Eucaristia, perché la distribuzione del pane
            miracoloso non fu compiuta direttamente dal Salvatore, ma venne affidata
            agli Apostoli, precisamente come dopo l’Ascensione, quando fu commessa
            ad essi ed ai loro successori la distribuzione del pane Eucaristico. In
            ambedue i casi, Cristo è il principale agente, e gli Apostoli sono solo
            i suoi strumenti. Nella distribuzione del pane miracoloso, questo si
            moltiplica nelle loro mani, a misura cioè che essi lo spezzano e lo
            danno alle turbe fameliche; nell’amministrazione poi di quello
            dell’Eucaristia, canta bellamente san Tomaso:</p>
            <blockquote>
            <p>«<em>Sumit unus, sumunt mille;<br />
            Tantum isti quantum ille,<br />
            Nec sumptus consumitur</em>».</p>
            </blockquote>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 118-123.</p>
    </footer>
</body>
</html>
