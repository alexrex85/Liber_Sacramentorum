<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-ii-dopo-la-pentecoste">DOMENICA II DOPO LA
            PENTECOSTE</h3>
            <p><strong>Stazione a san Lorenzo (o ai santi Apostoli).</strong></p>
            <p>Sembra che ai tempi di san Gregorio le domeniche dopo la Pentecoste
            non avessero alcuna adunanza stazionale fissa, giacché quest’oggi il
            santo Dottore altra volta celebrò la stazione a san Lorenzo, tal’altra
            invece alla basilica degli apostoli Filippo e Giacomo. Delle sue due
            omilie evangeliche pronunciate in tale circostanza, solo la prima si
            accorda coll’odierno brano evangelico descritto nel messale, mentre
            l’altra che tratta del ricco epulone, non corrisponde più all’attuale
            ordine delle lezioni. È probabile che Gregorio stesso, prima di giungere
            ad una riforma definitiva della liturgia romana, abbia fatto precedere
            come un periodo più o meno lungo di mutazioni e di prove, di cui i
            documenti romani ci hanno conservato qualche traccia.</p>
            <p>Quando la feria V di Pentecoste in Roma era ancora giorno di vacanza,
            l’odierna stazione alla famosa basilica degli Apostoli aveva quasi il
            carattere d’una speciale festa, che si celebrava in loro onore dopo la
            solennità della Pentecoste, ad imitazione di quanto già si praticava
            durante l’ottava solenne di Pasqua.</p>
            <hr />
            <p>L’introito è tolto dal salmo 17. «Il Signore mi corse in aiuto, mi
            trasse fuori al largo e mi salvò, perché mi vuol bene». Ecco l’ultimo
            motivo di tutto quello che Dio opera a nostro riguardo. Non è che Egli
            abbia bisogno delle nostre adorazioni, o che ritrovi in noi qualche bene
            che lo attiri. Il bene è Lui. Perché Egli è buono, lo vuole a noi, cioè
            vuole se medesimo a noi, affinché il bene suo, che è tutto il bene e
            null’altro che bene, cioè Lui stesso, divenga il bene nostro, ossia la
            nostra beatitudine.</p>
            <p>La colletta è tutta riboccante d’affetto, e si adatta egregiamente a
            questa domenica tra l’ottava del Corpus Domini: «C’ispira, o Signore, un
            continuo amore e timore del tuo santo Nome, giacché noi siamo sicuri che
            tu non lasci mai in abbandono quanti frequentano la scuola della tua
            santa dilezione». Quanti concetti, e quanto profondi si celano in queste
            poche parole! Solo la Chiesa possiede il secreto di quest’eloquenza
            divina.</p>
            <p>Si domanda da principio l’amore ed il timore di Dio, tenendo conto
            del doppio elemento materiale e spirituale di cui siamo composti. Il
            timore vale soprattutto, ma non esclusivamente, per tenere a freno le
            nostre facoltà inferiori, mentre l’amore è il vero ritmo del cuore,
            dell’anima. Chi ama s’affida al Signore, il quale appunto perché ci ama,
            ci vuol bene, o meglio, ci vuole il Bene. Si parla da ultimo d’una
            solida educazione nell’amore, perché la grazia del Paraclito tende a
            purificare sempre più il nostro amore da tutto quello che può avere di
            basso e di puramente umano, per allenare l’anima a vivere in quella
            torrida atmosfera di pura dilezione, che avvolge la tenda, nuziale dello
            Sposo divino.</p>
            <p>Quest’oggi la messa potrebbe quasi considerarsi come un bel cantico
            di ringraziamento verso l’amore di Dio. Dopo la splendida colletta
            stazionale, san Giovanni, l’Apostolo della dilezione, prende la parola e
            ci svela i sublimi misteri della santa carità. L’amore di Dio ci
            comunica la vita di Gesù Cristo, e trova il suo sfogo naturale nella
            carità verso il prossimo. Chi non ama, non partecipa di questa vita di
            Cristo, e per questo imputridisce nella corruzione della morte. Chi vuol
            serbare questo fuoco della dilezione, lo alimenti continuamente con
            nuovi atti di pietà verso il prossimo, giacché un amore che non conosce
            sacrificio, è simulazione d’amore.</p>
            <p>Il responsorio che cantava il solista sul gradino dell’ambone donde
            il suddiacono aveva letta l’Epistola, è comune col venerdì dopo la
            seconda domenica di quaresima. «Nel colmo dell’afflizione ho invocato il
            divin aiuto, e Dio è volato in mio soccorso». Perché mai talora il
            Signore, prima di porgere conforto, attende che l’afflizione raggiunga
            il colmo, e che il male stia quasi all’estremo? Egli lo fa per provare
            la nostra fedeltà, per allenare il nostro spirito a queste marcie
            forzate al tremulo chiarore della stella della fede. Di più, Egli ad
            esaudirci attende sovente l’ultimo fatale momento, perché la gloria
            dell’aiuto non possa essere attribuita alla creatura, ma unicamente
            all’invincibile suo braccio.</p>
            <p>Il verso alleluiatico è tratto dal settimo salmo: «O Iahvè! Io ho
            confidato in te. Tu mi salva da coloro che mi assalgono, e tu mi
            libera». Il motivo di questa liberazione è la confidenza che l’anima
            pone in Dio; confidenza che soffre bensì delusione, quando s’appoggia
            all’aiuto umano, ma che non riesce mai vana, quando si spera in Dio. La
            fede infatti e la speranza, quali virtù teologali, anticipano in certa
            guisa il conseguimento di ciò che si crede e si spera; <em>spes autem
            non confundit</em>, insegna l’Apostolo, perché è lo Spirito Santo stesso
            che ci alimenta questa speranza nel cuore, quasi pegno della sua
            splendida realizzazione nell’eternità.</p>
            <p>Il Vangelo (Luca XIV, 16-24) compie la lezione di amore iniziata
            nell’Epistola, e ci descrive Iddio che, nell’eccesso della sua carità,
            prepara in cielo un ineffabile convito di beatitudine, al quale, senza
            distinzione di età e di grado, chiama universalmente tutto il genere
            umano. Il popolo giudaico, che simboleggia a sua volta i grandi e i
            superbi di questo secolo, ora per un pretesto, ora per un altro, si
            scusa dal corrispondere all’invito; onde i privilegiati che si assidono
            al banchetto celeste, sono i poveri, gli storpi, gli umili, i quali
            appunto designano il misero popolo pagano.</p>
            <p>I lezionari romani del VII secolo assegnano quest’oggi la lezione
            evangelica della pesca miracolosa descritta da san Luca (V, 2-11) quasi
            forse a preparare gli animi alla futura festa di san Pietro.</p>
            <p>Il verso per l’oblazione dei doni è il medesimo che il lunedì dopo la
            domenica di Passione. Esso deriva dal salmo 6. Iavhè, a me ti rivolgi e
            sottrai al pericolo la vita mia. Deh! tu mi salva, non perché io meriti
            da te questo favore, ché, purtroppo, col mio dilungarmi da te,
            volontariamente mi sono precipitato giù nella voragine del vizio. Tu
            però non prendi a motivo del tuo ben fare la bontà che ritrovi in noi,
            ma fai il bene perché sei buono. Mi salva adunque, non per me, ma per te
            stesso, e perché io ti attribuisca poi la gloria d’essere stato il mio
            dolce Salvatore.</p>
            <p>La colletta che introduce all’anafora consacratoria, oggi ci parla
            dell’efficacia purificatrice che ha l’oblazione eucaristica, nel
            distaccarci efficacemente da questa misera terra, per sollevarci, a
            guisa d’una leva potente, verso il cielo.</p>
            <p>L’antifona per la Comunione appartiene al salmo 12, ed esprime la
            gratitudine dell’anima che vuol cantare a Iavhè, perché le ha elargito
            il suo bene. Qual è il bene di Dio, quello che forma tutta la sua
            ricchezza, la sua sapienza, l’oggetto unico delle sue compiacenze?
            Questo è il Verbo, è il Cristo, che il nostro buon Padre ha concesso
            anche a noi quale vittima del Sacrificio.</p>
            <p>Dà quindi prova o d’una insipienza inconcepibile, o d’una sfrenata
            ingordigia colui al quale Gesù non basta, e cerca perciò qualche altro
            conforto all’infuori di lui.</p>
            <p>La preghiera di ringraziamento è identica a quella della quarta
            domenica d’Avvento. In essa si supplica il Signore, perché la frequenza
            alla santa Comunione integri ogni di più, e realizzi il piano magnifico
            della sua predestinazione a nostro riguardo.</p>
            <p>Certo, se Dio ci ha predestinati alla gloria, predestinandovi pel
            primo Gesù, Egli altresì ha voluto che il veicolo, a dir così, di
            trasmissione a questo premio indistruttibile, fosse la grazia divina, di
            cui perciò Gesù è come la fonte universale. Ora la santa Comunione ha
            questo di speciale sopra tutti gli altri sacramenti, che essa unisce
            direttamente l’anima con l’Autore di tutta la grazia, colla fonte e la
            scaturigine d’ogni salvezza e predestinazione; onde si comprende quanto
            giustamente la sacra liturgia raccomandi questa frequente partecipazione
            del sacro Mistero, come quella che più d’ogni altra pratica vale ad
            integrare il piano di Dio, facendoci conseguire il <em>nostrae salutis
            effectus</em>, per dirlo colle parole del Messale.</p>
            <p>Non v’ha nulla di comune tra il pietismo sentimentale e la divina
            dilezione. L’amore di Dio non si contenta di vane parole e di teneri
            sentimenti, ma è un fuoco che purifica l’anima da qualsiasi benché
            minimo attacco disordinato alle cose create; la rende forte,
            imperterrita innanzi a qualsiasi sacrificio, solidamente fondata,
            siccome è detto quest’oggi nella colletta stazionale, in Dio: «<em>Quos
            in soliditate tuae dilectionis instituis</em>».</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 89-92.</p>
    </footer>
</body>
</html>
