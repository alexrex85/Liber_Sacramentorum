<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="solennità-della-ss.-trinità">SOLENNITÀ DELLA SS. TRINITÀ</h3>
            <p>Altre volte, giusta il rito romano, questa domenica che seguiva la
            veglia notturna a san Pietro, era consacrata al riposo: <em>Dominica
            vacat</em>. Ma verso il secolo VIII le liste romane incominciano a
            segnare un’ottava di Pentecoste – ad imitazione certo della <em>Domenica
            in Albis</em> – colla lezione evangelica del colloquio del Signore con
            Nicodemo (Io. III, 1-16), ove si tratta dell’efficacia dell’azione dello
            Spirito Santo nella rigenerazione battesimale. Quasi contemporaneamente,
            apparisce in uso la lezione attuale del vangelo di san Luca (VI, 36-42).
            Nel 1334 tuttavia, ambedue questi brani divennero pressoché inutili, a
            cagione della nuova festa della santissima Trinità, che venne introdotta
            da Giovanni XXII nel rito romano.</p>
            <p>Il concetto d’una speciale solennità in onore del mistero trinitario,
            fondamento della nostra fede cristiana, è bello, e la circostanza, allo
            spirare del tempo pasquale, è scelta felicemente. Si sentiva quasi il
            bisogno di manifestare tutta la nostra gratitudine alla augustissima
            Triade, che s’è degnata di compiere con tanta misericordia e tanto
            decoro per noi l’opera della nostra Redenzione. L’eterno Padre per
            nostro amore si è degnato di darci come ostia e vittima d’espiazione il
            suo stesso unigenito Figlio; Gesù ci ha amato <em>in finem</em>, cioè
            sino ad immolare se stesso per noi; lo Spirito Santo si è dato a noi
            così intimamente, che viene chiamato <em>donum</em>, il dono, appunto
            perché ci attesta l’amore del Padre e del Figlio a nostro riguardo.</p>
            <p>Di più, la rivelazione del dogma della santissima Trinità, è uno di
            quei secreti che gli Ebrei avevano solo misteriosamente intraveduto, ma
            che non fu espressamente rivelato che nella Nuova Legge. Esso riguarda
            la vita intima di Dio; e le cose intime non si dicono a tutti, ma solo
            agli amici. La notizia di Dio trino nelle Persone ed uno nella sua
            essenza, segna la più alta vetta della scienza teologica, e conferisce
            al popolo cristiano una perfezione ed una dignità grande, che si può ben
            dire che questo dogma costituisce l’onore, la gloria e la salvezza della
            Chiesa. Assai opportunamente, perciò, dopo che lo Spirito Santo è venuto
            ad ammaestrare il gregge dei Fedeli iniziandolo al possesso integrale
            della verità divina<a href="#fn1" class="footnote-ref" id="fnref1"
            role="doc-noteref"><sup>1</sup></a>, la famiglia cristiana assorge alla
            contemplazione e all’adorazione <em>in Spiritu et veritate</em><a
            href="#fn2" class="footnote-ref" id="fnref2"
            role="doc-noteref"><sup>2</sup></a> dell’augustissima Triade, che
            costituisce il fine primario ed essenziale dell’Incarnazione del
            Salvatore e della redenzione del mondo.</p>
            <p>Come la festa della santissima Trinità assai opportunamente termina
            il ciclo della liturgia soteriologica, così anche noi siamo battezzati
            coll’invocazione trinitaria, e nella medesima invocazione trinitaria
            ripetuta dal sacerdote al nostro letto di morte e presso la nostra bara,
            chiudiamo il corso della nostra vita mortale: «<em>Proficiscere… de hoc
            mundo in nomine Dei Patris etc.</em>»<a href="#fn3" class="footnote-ref"
            id="fnref3" role="doc-noteref"><sup>3</sup></a>; «<em>insignitus est
            signaculo Sanctae Trinitatis</em>»<a href="#fn4" class="footnote-ref"
            id="fnref4" role="doc-noteref"><sup>4</sup></a>.</p>
            <p>A questi nobili motivi si è appunto ispirata la Chiesa, istituendo la
            presente festa. È vero che la liturgia cattolica è tutta un inno giammai
            interrotto in lode della Triade augustissima; onde una festa esclusiva e
            speciale di questo mistero, sembrerebbe quasi un abbassarlo al livello
            d’una semplice devozione. Ma tale non è il concetto dell’odierna
            solennità, la quale, non è tanto la festa della santissima Trinità,
            quanto la confessione annua e solenne, umile e riconoscente del massimo
            fra tutti i dogmi, del mistero principale della fede cattolica.</p>
            <hr />
            <p>L’antifona pel salmo d’introito, nell’ultima sua parte si è ispirata
            al libro di Tobia, (XII, 6) ed è un inno di lode a Dio uno e trino, il
            quale riflette sul creato, mediante l’effusione della sua grazia, gli
            splendori di quest’unità d’essenza nella trinità delle Persone. Infatti,
            è la potenza del Padre quella che a tutte le cose comunica l’essere,
            giusta l’archetipo ideale che egli ne concepisce nel Verbo suo. Ora,
            qual è il fine a cui Dio s’ispira nel creare? Egli crea pel suo Spirito,
            cioè per amore, giusta quanto cantò bellamente il Poeta:</p>
            <blockquote>
            <p>«Amor che muove il sole e l’altre stelle».</p>
            </blockquote>
            <p>Il salmo d’introito è l’ottavo, in cui s’esalta il bello ed il buono
            divino, diffuso con tanta magnificenza nel creato.</p>
            <p>La colletta non ha sapore classico; è un po’ troppo prolissa, il
            periodo è poco melodioso, ma in compenso, come significato, essa è assai
            profonda. Vi si ricorda da principio che Dio ha iniziato solo il popolo
            cristiano alla dignità di conoscere la gloria dell’augusta Triade, e di
            prestarle la debita adorazione nell’unità della sua essenza; si supplica
            perciò, che il merito di quest’incrollabile fede cattolica ci valga la
            grazia di scampare da ogni pericolo.</p>
            <p>In che modo noi prestiamo all’augusta Triade il culto debito, cioè il
            culto perfetto, quale si conviene a tanta maestà? Rispondono i Padri:
            <em>per Christum</em>, il pontefice e l’adoratore per eccellenza; <em>in
            Spiritu Sanato</em>, nella grazia, nella santità sua, la quale Egli
            comunica alla Chiesa.</p>
            <p>Segue un brano dell’epistola ai Romani, (XI, 33-36) ove l’Apostolo,
            toccato il problema dell’umana predestinazione, con un rapido volo
            assorge alla contemplazione della sublimità e trascendenza della divina
            natura, che contiene veramente la ragione ultima di tutte le cose.
            L’estremo versetto esprime la confessione del mistero trinitario, di cui
            illustra gli attributi. «<em>Ex ipso</em>» è la potenza del Padre,
            «<em>per ipsum</em>» si riferisce al Verbo Eterno, «<em>in ipso</em>»
            designa lo Spirito Santo di amore.</p>
            <p>Il responsorio graduale – quello cioè che il solista eseguiva sui
            gradini dell’ambone – deriva da Daniele, ed è come la continuazione di
            quello che ha seguito la lezione del profeta Daniele nella precedente
            veglia a san Pietro. Vi si loda Iahvè ché, mentre è così elevato che si
            asside sulle altissime ali dei Cherub, la sua sapienza tuttavia, potenza
            e bontà sono così grandi, da penetrare sin nella profondità degli
            abissi. – Come in cielo i santi Angeli compongono il trono della santità
            di Dio, così in terra questi Cherubini sui quali s’asside pacifico
            l’Onnipotente, sono i sacerdoti, ai quali il Signore, insieme colla
            tutela dei suoi interessi, affida tutto se stesso.</p>
            <p>«Benedetto sia Iahvè, così in cielo dai cori degli Angeli, che qui in
            terra, dove il corso del creato attraverso i secoli è tutto un carme
            alla gloria sua». Anche i peccati, anche il male che si commette nel
            mondo, non può sottrarsi a questa legge universale della lode di Dio.
            Esso rientra nel piano del divino consiglio, sia perché la sua sanzione
            punitiva nell’inferno glorifica altamente la giustizia e la santità di
            Dio offese dall’empio, sia ancora perché il male, lungi
            dall’attraversare i disegni di Dio, nelle sue mani può mutarsi in
            cagione di bene, come quando l’empietà dei persecutori riempiva il cielo
            di martiri, e i traviamenti del giovane Agostino preparavano il futuro
            penitente, che avrebbe scritto poi il libro delle sue emozionanti
            Confessioni.</p>
            <p>Il verso alleluiatico è identico a quello della notte precedente,
            dopo la lezione di Daniele. Iavhè viene chiamato il Dio dei nostri
            Padri, ad indicare che i loro spiriti vivono presso di lui, – Egli non è
            il Dio dei morti, ma dei viventi – e che Egli appunto è l’autore delle
            magnifiche promesse messianiche fatte ai Patriarchi e ai Profeti.</p>
            <p>Il breve tratto evangelico, contiene la rivelazione chiara ed
            esplicita del mistero della santissima Trinità, fatto da Gesù allorché
            insegnò ai suoi Apostoli la formola battesimale (Matt. XXVII, 18-20).
            Ecco l’anticipata condanna di tutti gli errori antichi e moderni circa
            la divinità di Gesù e dello Spirito Santo. Amministrare il battesimo in
            nome del Padre, del Figlio e dello Spirito Santo, equivale a riconoscere
            che queste tre Persone divine, adottandoci per figli, mentre ci
            conferiscono un’identica grazia, hanno una stessa potenza e natura
            divina.</p>
            <p>L’antifona per l’offertorio, al pari dell’introito, s’ispira al libro
            di Tobia, ed è una benedizione all’augusta Triade, la quale, adottandoci
            per figli ed eredi, ha magnificata a nostro riguardo la sua
            misericordia.</p>
            <p>La preghiera d’introduzione all’anafora, ha una frase che vuole
            essere meditata profondamente. Si prega Iddio a santificare
            coll’invocazione del suo santo Nome l’oblata eucaristica, e a far sì
            che, in grazia sua, noi stessi diveniamo colla nostra vita santa
            un’oblazione perenne all’augusta Triade. Ecco il vero spirito della
            liturgia sacramentaria; riviverne cioè il contenuto, participando cosi
            alla santità di quel sacrificio di cui scrive l’Apostolo: <em>Una enim
            oblatione consummavit in sempiternum sanctificatos</em><a href="#fn5"
            class="footnote-ref" id="fnref5"
            role="doc-noteref"><sup>5</sup></a>.</p>
            <p>L’antifona per la Comunione deriva parimenti dal luogo del Libro di
            Tobia citato più sopra. Noi pubblichiamo la gloria della Triade augusta
            innanzi a tutti gli uomini, allorché nel nostro intelletto, memoria,
            volontà, azione, conserviamo fulgida l’immagine divina.</p>
            <p>Nella colletta di ringraziamento supplichiamo il Signore, che la
            sacra Comunione che abbiamo ricevuto, quasi suggello alla nostra
            professione di fede verso la Triade divina, ci scampi da ogni pericolo
            nell’anima e nel corpo.</p>
            <p>Bisogna accuratamente distinguere la devozione dalle devozioni. La
            devozione, giusta il suo significato etimologico, significa la
            consacrazione intera ed irrevocabile del cristiano all’augustissima
            Triade, ad onore e gloria della quale debbono essere diretti tutti i
            suoi affetti, le sue parole e le sue azioni. Le devozioni, invece,
            consistono negli atti particolari di pietà, mediante i quali si rivela,
            si sfoga e si nutre la devozione. Questa è essenziale e necessaria,
            quelle sono relative e assai spesso di carattere libero. La devozione
            del cristiano viene affermata solennemente presso la vasca battesimale,
            ed incomincia col possesso che la santissima Trinità prende dell’anima
            del fedele, onde dimorarvi come in un tempio. Guai a chi profana questo
            tempio, ed a cagione del peccato ne discaccia la Triade augusta.</p>
            <p>Altre volte la Chiesa Romana, ad imitazione delle Chiese orientali,
            celebrava quest’oggi la commemorazione festiva di tutti i Santi:
            «<em>Dominica in nativitate Sanctorum</em>». Ma verso l’VIII secolo la
            grande vigilia notturna a san Pietro colla successiva vacanza domenicale
            spostarono tale solennità, che finalmente sotto Gregorio IV venne
            assegnata al dì 1° novembre.</p>
            <aside id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>«<em>Docébit vos omnem veritatem</em>: Egli v’insegnerà
            tutta la verità» Io., XVI, 13.<a href="#fnref1" class="footnote-back"
            role="doc-backlink">↩︎</a></p></li>
            <li id="fn2"><p>Io., IV, 23: «Nello spirito e nella verità».<a
            href="#fnref2" class="footnote-back" role="doc-backlink">↩︎</a></p></li>
            <li id="fn3"><p>«Pàrtiti da questo mondo, o anima cristiana, nel nome di
            Dio Padre ecc.» <em>Ordo Commend. animae</em>.<a href="#fnref3"
            class="footnote-back" role="doc-backlink">↩︎</a></p></li>
            <li id="fn4"><p>«Egli in vita fu adorno del suggello della Santa
            Trinità» <em>Ordo exequiarum</em>.<a href="#fnref4"
            class="footnote-back" role="doc-backlink">↩︎</a></p></li>
            <li id="fn5"><p><em>Ad Hebr.</em>, X, 14.<a href="#fnref5"
            class="footnote-back" role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 75-79.</p>
    </footer>
</body>
</html>
