<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-iii-dopo-la-pentecoste">DOMENICA III DOPO LA
            PENTECOSTE</h3>
            <p>Giusta l’Omiliario di san Gregorio Magno, il discorso sull’odierna
            lezione evangelica sarebbe stato pronunciato sul Celio, nel titolo di
            Pammachio. Ma perché nell’esordio il santo Dottore osserva che essendo
            trascorsa l’estate, assai pericolosa per la sua salute, egli oramai
            riprende l’esercizio interrotto della predicazione, così è possibile
            che, contrariamente al postumo titolo dell’omilia, essa sia stata
            pronunciata, non nella terza domenica dopo la Pentecoste, ma in qualche
            stazione autunnale raccolta nella basilica dei martiri Giovanni e Paolo.
            Questa è una novella prova che la lista delle pericopi evangeliche
            spiegate al popolo da san Gregorio, non corrisponde sempre con esattezza
            a quella indicataci dall’omonimo Sacramentario. In alcune liste romane
            del VII secolo, la parabola della dramma e della pecorella smarrita è
            assegnata al primo venerdì dopo l’ottava di Pentecoste.</p>
            <hr />
            <p>L’introito desume l’antifona dal salmo 24, che nel testo ebraico
            dispone i versi giusta l’ordine alfabetico delle consonanti iniziali.
            «Mi riguarda, o Iahvè, e ti muovi a pietà, ché sono solo io e derelitto.
            Vedi il mio travaglio e la mia miseria, e perdonami tutte quante le
            colpe». L’introduzione dell’anima nel regno messianico, quale ci fu
            ripromessa a Pasqua ed a Pentecoste, vuole essere intesa in modo
            spirituale, nel senso cioè che la grazia già contiene in germe la gloria
            futura. Per quello però che riguarda la nostra condizione di viatori in
            terra, la grazia non muta tuttavia il nostro stato di militi poveri e
            combattenti, esposti continuamente a mille assalti di tentazioni e di
            turbini. È questo stato d’aspra battaglia quello che appunto tratteggia
            oggi il Salmista. Egli si duole d’esser solo, perché la lotta è dentro,
            e la mischia ferve di più nell’intimo del nostro essere, là dove non può
            giungere l’aiuto delle creature. Dio dal cielo riguarda il nostro
            combattere, nel senso che Egli lo conosce, lo coordina al nostro maggior
            bene, e s’apparecchia finalmente a premiarlo colla corona e la palma
            dell’immortalità.</p>
            <p>Le lotte e le tribolazioni della vita presente hanno anche un altro
            vantaggio: l’anima non ritrae solamente il suo più largo frutto appunto
            dalla tentazione, ma l’umiliazione e la fatica che questa c’impone sono
            un eccellente mezzo per espiare le nostre colpe passate.</p>
            <p>La colletta è meno concisa del solito ed assume oggi un ritmo quasi
            oratorio. Dio agisce con noi nella misura che noi glielo permettiamo.
            Senza di lui, nessuna cosa è stabile, anche nell’ordine naturale;
            nessuna è santa, perché la santità dei nostri atti è costituita dalla
            corrispondenza dei medesimi colla regola suprema della moralità, che è
            la stessa santità infinita di Dio. Ora, l’ostacolo, sta tutto nel
            fascino che esercitano sulla natura nostra viziata le varie creature;
            così che spesse volte noi manchiamo d’assorgere a questa regola suprema
            del bene, per limitarci ad un bene limitato e apparente.</p>
            <p>Contro questa fatale illusione provocata in noi dal luccichio delle
            cose create, – che, per giunta, non possiamo neppure interamente
            fuggire, perché di molte di esse bisogna che ce ne serviamo nelle
            necessità della vita – noi oggi supplichiamo il Signore, affinché Egli
            colla sua celeste prudenza ci guidi nel labirinto della vita, di guisa
            che il retto uso delle coso create, lungi da qualsiasi disordine ed
            eccesso, ci serva anzi di mezzo onde conseguire i beni eterni.</p>
            <p>Segue un brano dell’epistola prima di san Pietro (V, 6-11): le
            tribolazioni e le tentazioni di questa vita debbono essere sostenute in
            ispirito d’umiltà e di fede; d’umiltà, perché sono permesse dalla
            potente mano di Dio, al quale nessuna creatura ha diritto di dimandare:
            perché fai tu questo? di fede, perché Dio non abbandona mai l’anima
            afflitta; ché anzi l’afflizione esala appunto come una fragranza, che
            attrae a sé lo Sposo divino. La persecuzione di cui parla oggi san
            Pietro, è quella che suscitò Nerone coi roghi vaticani, dopo d’aver
            consumato l’incendio dell’Urbe. L’Apostolo ne tratta anche nel cap. IV,
            12, paragonando quella prova tremenda ad un fuoco, linguaggio in cui è
            troppo chiara l’allusione ai supplizi inflitti ai cristiani con quelle
            orride tede che illuminarono le feste Neroniane del circo vaticano.</p>
            <p>Il graduale è identico a quello del giovedì dopo le Ceneri. Chi
            s’affida a Dio, come s’esprime il salmo 64, ritrova in lui scampo nei
            pericoli, aiuto nella distretta, conforto nel dolore. Gli uomini
            promettono anch’essi tutte queste cose, ma nel bisogno ciascuno neppure
            è sufficiente a se stesso; meno ancora potrà giovare agli altri. Solo
            Dio è un bene universale, ché egli è sufficientissimo a dare tutto, e
            vuole infatti arricchire tutti. In conclusione, sperare nell’uomo è cosa
            inutile, se pure non è nociva, mentre, dice in altro luogo il Salmista:
            <em>Vana salus hominis</em>. Benedetto, al contrario, colui che
            s’appoggia sul Signore.</p>
            <p>Il verso alleluiatico deriva dal salmo 7. Dio è un giudice giusto,
            forte e temporeggiatore. Egli non rende giustizia ad ogni momento,
            giacché prima di punire, vuole esperimentare le vie tutte della sua
            pietà e paterna misericordia. La giustizia umana è frettolosa nel far
            prevalere i suoi diritti, mentre quella divina che ha a sua disposizione
            tutta l’eternità, lascia nella vita presente libero campo alla
            misericordia.</p>
            <p>La lezione evangelica, (Luc. XV, 1-10) ci descrive l’uditorio
            abituale di Gesù: i gabellieri e i poveri peccatori. Il Cuore del
            Salvatore vi si ritrovava come nel suo centro, e trasfondeva in quei
            meschini l’umile confidenza e la gioia che gli riempivano l’animo.
            Mentre egli narrava loro la parabola del buon pastore che va a cercare
            la pecorella smarrita sui monti, o della donna che mette sossopra la
            casa per cercare la monetina perduta. Egli stava realmente compiendo
            quanto diceva, giacché proprio allora, mediante quei discorsi tenuti
            all’aperto, nei crocicchi delle vie, egli andava rintracciando l’anima
            del peccatore traviato. Iddio associa anche gli Angeli in cielo alla sua
            festa per un peccatore che s’induce a far penitenza, giacché i Santi
            sono a parte di questi sentimenti di misericordia divina verso la misera
            umanità; tanto più che questa è chiamata a riempire in paradiso i posti
            lasciati vuoti dagli angeli apostati.</p>
            <p>L’antifona pel salmo offertoriale 9, è comune alla feria terza dopo
            la domenica di Passione. «A te s’affidano, o Dio, quelli che a prova
            conoscono il tuo nome, che tu, cioè, non abbandoni quelli che ti
            ricercano. Inneggiate perciò a Iahvè, che sul Sion ha stabilito il suo
            santuario. Del misero Egli non dimentica il grido».</p>
            <p>Quanto è dolce questa divina insistenza di Dio nella Sacra Scrittura,
            a rappresentarci i motivi più decisivi perché noi riponiamo in lui la
            nostra fiducia! Sembrerebbe che dovess’essere tutto il contrario, e che
            da parte del reo fosse quasi un’audace temerità quella di riporre la sua
            speranza nella misericordia del giudice. Eppure, avviene precisamente
            l’opposto. Dio vuole che noi speriamo in lui; egli ce lo ordina,
            minaccia l’ira sua <em>in filios diffidentiae</em>; e per questo, mentre
            tutti gli anni della nostra vita sono opportuni per lui onde usarci
            misericordia, non riserva alla sua giustizia che un unico momento
            decisivo: quello del nostro primo ingresso nell’eternità.</p>
            <p>La colletta sull’oblata ha un carattere generico. «Riguarda, o
            Signore, l’offerta della tua supplichevole famiglia, e fa che questa ne
            partecipi in modo, da conseguirne incessante incremento di santità e di
            salvezza». È da far rilevare qui il carattere eminentemente sociale e
            collettivo che informa lo spirito dell’antica preghiera liturgica. Non
            si tratta qui del sacrificio del solo sacerdote, o dell’offerta che solo
            un Tizio o un Caio qualsiasi hanno presentato all’altare. Invece, è
            tutta la Chiesa che circonda nel dì festivo il proprio pastore; che
            depone nelle sue mani il pane e il vino pel sacrificio domenicale, e
            quindi per mezzo della santa Comunione partecipa ai frutti
            sacramentali.</p>
            <p>L’antifona pel salmo della Comunione, è tolta dal Vangelo corrente:
            In cielo si fa festa allorché un peccatore si dà a penitenza. Vogliamo
            aumentare questa gioia di Dio e dei suoi buoni angeli? Riduciamoci a
            vera penitenza anche noi, e facciamo in modo che anche gli altri per il
            nostro esempio, la nostra parola, o per lo meno per la nostra preghiera,
            cessino dal mal fare e si convertano a Dio.</p>
            <p>La preghiera eucaristica ha un sapore classico squisito. Il
            <em>Sanctum</em>, – ecco appunto il bel nome che gli antichi davano
            all’Eucaristia, – ci comunichi la vita di Gesù. Il suo Sangue lavi tutte
            le nostre colpe e ci renda meritevoli dell’ultima grazia, quella che
            veramente è l’estremo atto di misericordia che ci usa il Signore:
            l’eterno premio.</p>
            <p>La conversione d’un peccatore è uno sguardo amoroso di Gesù verso chi
            lo odia; il qual tratto d’infinita misericordia rallegra infinitamente i
            santi angeli, che si associano ai soavi sentimenti del Redentore. Il
            santo Vangelo dice che in Cielo si fa più festa per la conversione d’un
            peccatore che per la perseveranza dei giusti, nel senso che l’amore col
            quale Dio si degna di riguardare un suo nemico, apparisce tanto più
            mirabile, quanto meno è meritato.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 106-110.</p>
    </footer>
</body>
</html>
