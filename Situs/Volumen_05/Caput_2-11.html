<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-viii-dopo-la-pentecoste">DOMENICA VIII DOPO LA
            PENTECOSTE</h3>
            <p>Nel secolo VIII l’introito di questa domenica venne adattato pure
            alla festa dell’Ipapante, o della Purificazione, in cui gli Orientali
            celebrano l’incontro di Simeone col bambino Gesù presso l’atrio del
            tempio. – Tale infatti sembra essere stato il primitivo senso della
            festa anche a Roma. – L’odierno verso salmodico della Comunione, è il
            medesimo che presso gli Orientali, i quali lo cantano abitualmente
            durante la distribuzione dei santi Misteri. È a notarsi che tale uso
            sembra anteriore all’istituzione presso i Latini della salmodia durante
            la Comunione.</p>
            <hr />
            <p>Il verso d’introito deriva dal salmo 47. «Fra le pareti del tuo
            tempio, o Iahvè, abbiamo atteso la tua grazia. Il tuo nome, o Dio, e la
            tua lode sino ai confini della terra. La tua destra è ricolma di
            giustizia». Nessun luogo al mondo può circoscrivere la divina gloria e
            la sua misericordia. Tenendo tuttavia conto della natura umana e del
            carattere sociale che unisce tutti i figli di Adamo, Dio nella presente
            economia ha disposto che i fedeli conseguissero i frutti di redenzione,
            non isolatamente e direttamente, ma in una società soprannaturale e
            divina, che è la Chiesa. In questa immensa società, che noi possiamo
            pure paragonare ad un organismo, o più precisamente al corpo umano, come
            fa san Paolo, i veicoli della vita esuberante della divinità, le arterie
            della grazia, sono costituiti da segni esattamente determinati, dai
            sacramenti cioè e dai sacramentali, attraverso i quali ci si comunicano
            tutti i tesori della redenzione di Cristo. È perciò qui, nella liturgia
            della Chiesa, che dobbiamo cercare, a preferenza, i mezzi di
            santificazione, il pascolo essenziale della nostra pietà cattolica, alla
            quale molto utilmente dovranno essere coordinati tutti gli altri atti di
            devozione privata, intima e personale, coi quali l’anima quasi si
            dispone e prepara alla grande liturgia dei Sacramenti.</p>
            <p>La colletta ci premunisce contro il pericolo di rendere sterili le
            nostre preghiere, per difetto di rettitudine d’intenzione nel dimandare.
            Gli empi talora dimandano a Dio la soddisfazione dei loro cattivi
            desideri, e d’uno di costoro è scritto nel salmo 108: <em>Et oratio eius
            fiat in peccatum</em>. Altri nella preghiera, per difetto di
            preparazione e di serietà, non sanno che cosa dire a Dio, e si diportano
            così irriverentemente, che la Sapienza li paragona a gente che va quasi
            cimentando il Signore. Altri nella preghiera non sanno elevarsi al
            disopra dei loro piccoli interessi egoistici di cupidigia, d’ambizione,
            di gelosia, ed a costoro dice Dio, come ai due figli di Zebedeo:
            <em>Nescitis quid petatis</em>. Perché Dio accolga la nostra preghiera,
            bisogna che ci sia veramente utile, né ci è veramente utile che la
            grazia, la quale poi ci dispone alla gloria. Perciò preghiamo, ma la
            nostra prece s’ispiri alla regola della preghiera quale ce l’ha data
            Gesù: <em>Sic ergo vos orabitis</em>. Dimandiamo al Padre celeste la
            gloria sua ed il compimento della sua volontà, e tutto il resto ci sarà
            dato di sopravanzo.</p>
            <p>Il brano dell’epistola di san Paolo ai Romani, (VIII, 12-17) descrive
            le caratteristiche della rigenerazione cristiana: lo Spirito Santo, la
            fiducia filiale nella preghiera, la dignità di figli di Dio che ci vale
            il diritto d’essere ammessi a partecipare dell’eredità di Dio e del suo
            primogenito Gesù. Tutto questo però, a condizione che non si viva
            secondo le inclinazioni della corrotta natura, ma che anzi nello Spirito
            di Gesù Crocifisso s’immoli questa sfrenata natura, così che viva non
            più a sé, ma a Colui che per lei è morto sul patibolo ed è risorto.</p>
            <p>L’assolo responsoriale è quello già eseguito il quarto lunedì di
            quaresima. Il primo verso deriva dal salmo 30: «Sii per me, o Iahvè, un
            Dio di protezione ed un luogo di scampo per salvarmi». Dio, come osserva
            acutamente Clemente Alessandrino, ci si mostra tale quale le nostre
            disposizioni lo esigono. Chi nutre dolce confidenza in Dio, lo avrà
            amabile protettore e rifugio in tutti i pericoli e tentazioni, laddove,
            come insegna l’Apostolo: <em>venit ira Dei super filios
            diffidentiae</em>.</p>
            <p>Per questo, nel secondo versetto dell’odierno graduale tratto dal
            salmo 70, si aggiunge: «O Iahvè, ho sperato in te – chi mai potrà
            affermarlo cosi energicamente, senza rimproverarsi d’aver talora posto
            fiducia in se medesimo, negli amici, nei potenti? Solo Geremia poteva
            dire: <em>diem hominis non desideravi, tu scis</em>. – Signore, fa che
            io nell’eternità non rimanga confuso».</p>
            <p>Assai giustamente qui si dice nell’eternità, perché il compimento del
            piano magnifico di salute Dio non lo svolge nel tempo; noi perciò non
            dobbiamo riprometterci punto in questo mondo quello che Dio ci riserva
            solo nell’altro. Su questa terra Egli non ci ha assicurato né la vita,
            né le membra, né le ricchezze, né gli onori. Anzi, tutto queste cose non
            le ha assicurate neppure al suo Figlio primogenito Gesù. Nessuno quindi
            può ripromettersi ciò che il Vangelo punto non ripromette. La promessa è
            pel futuro, pel Cielo. È là quindi che dobbiamo collocare le nostre
            speranze.</p>
            <p>Il verso alleluiatico – già si sa che la serie di questi versi per le
            domeniche fra l’anno nella tradizione gregoriana è un po’ incerta:
            <em>Alleluia, quale volueris</em>, notano gli antichi codici – oggi si
            accorda, come d’altronde è di regola, col salmo introitale: «Grande è
            Iahvè e degnissimo di lode nella città del Dio nostro, sul suo santo
            monte». Tutta la terra è di Dio, ma Egli per dare a noi un segno
            sensibile della sua potenza, si compiace particolarmente di operare dei
            prodigi nel suo sacro tempio, una volta, presso gli Ebrei, nella sola
            Gerusalemme e sulla collina di Sion, oggi ovunque la Chiesa cattolica
            gli dedica una sede ed un altare.</p>
            <p>Nella lezione evangelica di san Luca, (XVI, 1-9) colla parabola del
            fattore infedele il Salvatore c’insinua la necessità dell’elemosina ai
            poveri, e l’efficacia delle preghiere dei Santi a vantaggio dei
            moribondi. Questo concetto veniva assai delicatamente espresso dagli
            antichi, quando sugli arcosoli dei cimiteri sotterranei di Roma
            rappresentavano talora i Santi in atto di fare da avvocati per il
            defunto innanzi al tribunale divino, tal altra invece, in atto
            d’introdurre i loro devoti nell’abitazione celeste. Non è quindi
            interamente esatto che i beni materiali nulla possano in quel regno di
            beatitudine. Essi possono giovare all’anima, ma a condizione che la
            moneta venga cambiata giusta la valuta di quel beato regno. In che modo?
            Come hanno fatto i Santi, come, per esempio, fece san Lorenzo, quando i
            tesori materiali «<em>in caelestes thesauros manus pauperum
            deportaverunt</em>».</p>
            <p>Serviamoci dei beni materiali per crearci degli amici per l’eternità.
            Ecco la conclusione della lezione evangelica d’oggi. Sono raccomandabili
            le opere di carità così temporale che spirituale; ma più particolarmente
            vengono consigliati i suffragi verso le povere anime del Purgatorio,
            affinché anticipando loro la visione beatifica, alla loro volta quei
            santi spiriti possano perorare la nostra causa al tribunale divino, e
            dopo la nostra morte accoglierci con loro nei celesti tabernacoli.</p>
            <p>Il verso offertoriale tratto oggi dal salmo 17, è identico a quello
            del venerdì precedente la domenica di Passione. «Tu soccorri il popolo
            misero ed oppresso, e fai abbassare gli occhi superbi, giacché chi altro
            potrà gloriarsi della sua potenza, se non tu, o Iahvè?» Ecco la cagione
            per cui Dio dona il suo soccorso ai tapini e prostra gli orgogliosi.
            Questi gli rubano la sua gloria ed a sé l’attribuiscono. Ora, nulla così
            si oppone allo scopo primario per cui Dio creò l’universo, quanto questa
            superbia, vera lussuria dello spirito, che defrauda il Creatore della
            lode dovuta a lui solo.</p>
            <p>La colletta prima dell’anafora consacratoria, ricorda al Signore che
            i doni che noi stiamo per offrirgli rappresentano anch’essi una sua
            grazia, – «<em>de tuis donis ac datis</em>», come s’esprimono tutte le
            antiche anafore, anche orientali – perché Egli ce li ha largiti. Lo
            supplichiamo pertanto, che l’efficacia dei sacri Misteri valga a
            santificare la nostra vita terrena, così che dopo di questa, giunga pur
            quella beata di gloria in cielo. Questo è precisamente il frutto
            speciale che ci ripromette l’Eucaristia. In grazia di questo Sacramento
            noi riviviamo la santità di Gesù redentore, umiliato, paziente e
            crocifisso, per riviverne a suo tempo la gloria della resurrezione.</p>
            <p>L’antifona durante la distribuzione dei sacri Misteri al popolo,
            riproduce esattamente il testo del canto primitivo di Comunione,
            iniziato per la prima volta fra gli Orientali, e poi imitalo alla loro
            volta dai Latini. C’è tuttavia questa differenza tra i due riti: in
            quello romano, l’antifonia per la Comunione è tolta indifferentemente da
            tutto intero il canzoniere Davidico, laddove gli Orientali, almeno sin
            dal tempo di san Cirillo di Gerusalemme, riservano esclusivamente per la
            distribuzione della Comunione il verso del salmo 33: «Gustate e vedete
            com’è soave Iahvè; beato chi ripone sua speranza in Lui».</p>
            <p>Il Profeta invita anzitutto a gustare le delizie dello spirito,
            perché, come ben osserva san Gregorio Magno, questa è la differenza che
            corre tra le delizie materiali e quelle dell’anima; le delizie materiali
            si appetiscono allorché non si hanno, ma appena si gustano, generano
            sazietà. Quelle dello spirito, invece, punto non sono desiderate da chi
            non le sperimenta e le apprezza. Quando invece si gustano, alimentano un
            immenso desiderio di esse, desiderio che fa languire d’amore l’anima
            viatrice, – ecco la fame e la sete di giustizia, di cui parla il santo
            Vangelo – la quale solo in cielo, nella chiara visione di Dio potrà
            saziarsi: «<em>Satiabor cum apparuerit gloria tua</em>».</p>
            <p>La colletta di ringraziamento implora che i sacri Misteri Eucaristici
            divengano per noi farmaco, non pur dell’anima, ma altresì del corpo. Né
            può essere a meno. L’umanità del Verbo è come una copiosa fontana, la
            quale sparge all’intorno l’abbondanza delle sue acque. Chiunque vi si
            appressa, ne rimane refrigerato, precisamente come narra il Vangelo a
            proposito di quei che facevano a gara per toccare almeno le vesti del
            Salvatore, <em>quia virtus de ilio exibat et sanabat omnes</em>.</p>
            <p>Il divin Sacramento stabilisce inoltre un’intima relazione col nostro
            corpo mortale, cui il contatto di quelle carni divine, il flusso di quel
            Sangue verginale danno sicura garanzia della futura resurrezione. Ora
            questo germe d’immortalità che il sacro Corpo di Gesù viene a deporre
            nel nostro mortale involucro, non solo vale a sedare in noi gli ardori
            della libidine e dello passioni, ma, giusta la fede dei credenti e le
            divine disposizioni, riesce talora farmaco efficacissimo anche contro le
            malattie corporali.</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 129-133.</p>
    </footer>
</body>
</html>
