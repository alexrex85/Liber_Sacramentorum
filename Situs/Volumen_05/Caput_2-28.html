<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xxii-dopo-la-pentecoste">DOMENICA XXII DOPO LA
            PENTECOSTE</h3>
            <p><strong>«VII post nat. sancti Cypriani».</strong></p>
            <p>L’introito è mesto, ma pieno di confidenza; quanto più siamo
            miserabili, tanto più splendida sarà la gloria della divina misericordia
            nel sollevarci da tale bassezza; quanto maggiore è l’umana miseria,
            tanto più il cuore di Dio si sentirà attratto a compassione; onde la
            moltitudine dei peccati, lungi dallo scoraggirci, deve anzi ispirarci
            una fiducia ancor più tenera ed energica nell’infinita bontà divina.</p>
            <p>L’antifona d’ingresso è tolta pertanto dal salmo 129: «Se tu, o
            Iahvè, riguardi i nostri demeriti, chi, o Signore, potrà sostenere il
            tuo giudizio? Trattaci invece giusta la tua consueta misericordia».</p>
            <p>Come bene osserva san Gregorio Magno commentando Giobbe, l’uomo
            allora può presumere della propria giustizia, quando si ripiega su se
            medesimo ed abbassa il suo sguardo per concentrarsi nel proprio egoismo.
            È uno stato questo di preludio alla riprovazione. Non appena invece leva
            a Dio il proprio sguardo e medita la santità divina, i suoi sovrani
            diritti sulle creature e l’imperscrutibilità dei suoi giudizi, allora,
            al lume dello Spirito Santo, sente tutta l’ignominia della propria
            deformità; cosicché quello che prima era per l’anima oggetto di
            vanagloria, formerà dopo argomento di ansietà e di pena, mentre le sue
            stesse opere buone vede l’anima contaminate da mille difetti. Questa
            luce divina che avvilisce l’anima e la stabilisce sulla solida base
            dell’umiltà, è una grazia molto desiderabile, essendo appunto la prima
            scaturigine del timor santo di Dio, che è principio d’ogni sapienza.</p>
            <p>Nella colletta chiamiamo il Signore nostro scampo e nostra fortezza;
            nostro scampo, perché nel momento della lotta, il suo dolce nome, il
            Cuore del suo Verbo Incarnato, la divina Eucaristia, sono un asilo
            sicurissimo per l’anima che vi si nasconde; nostra fortezza, perché
            egli, per mezzo dei Sacramenti e della grazia, è la scaturigine di tutte
            le spirituali energie, che ci occorrono in questa vita di combattimento
            e di prova.</p>
            <p>Si prega quindi il Signore, quale primo autore della nostra pietà, –
            la pietà infatti, nel senso già altre volte spiegato, è uno dei sette
            doni dello Spirito Santo – ad accogliere le pie preci della sua Chiesa.
            Ecco nuovamente la preghiera sociale e collettiva. Si chiamano pie le
            preghiere della famiglia cristiana, non solo perché ispirate da quel
            medesimo <em>Spiritus pietatis</em> che s’è diffuso sopra di lei, ma
            anche perché hanno per oggetto la gloria di Dio ed il <em>bonum
            divinum</em>, nel quale appunto consiste la nostra pietà. L’effetto poi
            di queste pie preci, informate cioè alle intime mozioni dello Spirito
            Santo, in quanto Spirito di pietà, si è che Dio il quale, per la grazia
            del Paraclito, si è degnato d’ispirarci ciò che dobbiamo chiedere nella
            preghiera, accolga altresì questi voti, siccome non puramente nostri, ma
            dello Spirito Santo che prega in noi <em>gemitibus inenarrabilibus</em>,
            e li esaudisca.</p>
            <p>Incomincia oggi la lettura dell’Epistola ai Filippesi, che continuerà
            anche domenica prossima. Nell’odierna lezione (I, 6-11) san Paolo
            attesta loro il suo affetto, li assicura che, sebbene trattenuto a Roma
            in catene per la difesa del Vangelo, pure li ha sempre presenti nella
            sua memoria, e li vuole altresì a parte della gioia che allora gli
            inondava l’anima. Tra le lettere dell’Apostolo, quella agli abitanti di
            Filippi rivela meglio il cuore tenero e affezionato di S. Paolo, che
            considerava quei fedeli come la parte più eletta del suo campo
            apostolico. Nelle altre epistole l’Apostolo ammonisce, insegna ed
            ordina; questa ai Filippesi invece, è tutta intimità, ed egli sfoga coi
            suoi cari discepoli l’esuberanza degli affetti del suo nobile cuore, il
            quale allora si sentiva più che mai felice, perché il carcere e le
            catene più lo riavvicinavano a Cristo.</p>
            <p>Il responsorio graduale tratto dal salmo 132, inneggia ai vantaggi ed
            alla gioia della comunione dei Santi, mercè l’unità della Chiesa.
            Profumo di grazia, di santità e fulgori di gloria dal mistico nostro
            capo, Gesù, discendono ed avvolgono tutte le sue membra a simiglianza di
            quella simbolica unzione che ricevette Aaron il giorno della sua
            pontificale consacrazione, quando cioè il balsamo sparsogli in testa
            discese sulla barba, sull’efod, sino alle frange della sua sacra
            veste.</p>
            <p>Il verso alleluiatico è tolto dal salmo 113. Chi sono quelli che
            ripongono la loro fiducia, non in se stessi, non nelle ingannevoli
            promesse umane, ma nel Signore? Sono appunto i saggi, quelli cioè che
            conoscono il nulla delle cose create e la somma bontà di Dio. Queste
            appunto sono le anime pervase da un intimo senso della sovrana
            trascendenza di Dio; ecco il timor di Dio, che è un frutto della
            presenza dello Spirito Santo nell’anima del giusto. Queste anime non
            vengono certo defraudate nelle loro aspettative, giacché la misura
            secondo la quale Dio si dà all’anima, è quella della sua fede in
            Lui.</p>
            <p>La lezione evangelica (Matt. XXII, 15-21) riferisce le insidie tese a
            Gesù a proposito del tributo da pagare a Tiberio. Le bieche intenzioni
            dei Farisei e degli Erodiani non meritavano alcuna risposta da Gesù;
            pure il Salvatore, scansando nella sua divina sapienza il tranello
            tesogli dagli avversari, armonizza divinamente pietà e prudenza e, senza
            cadere nell’agguato, solleva la questione politica in una regione
            affatto spirituale, attribuendo valore generale alla massima di rendere
            bensì all’uomo ciò che gli appartiene, ma di dare anzitutto a Dio ciò
            che appartiene a lui solo. E voleva dire: non v’è punto antitesi fra il
            dovere sociale di patria e quello pietoso di religione. Date quindi alla
            patria il tributo, l’opera, l’ubbidienza che questa legittimamente
            esige; ma attraverso la somma di tutti questi doveri sociali imposti da
            Iahvè e compiuti per suo volere, ricordatevi che l’uomo appartiene
            anzitutto a Dio, e che quindi le sue opere, le intenzioni, i palpiti del
            cuore debbono essere tutti di Dio.</p>
            <p>Il verso offertoriale deriva dal libro di Ester, (XIV, 12 e 13) come
            lo introito della precedente domenica, ma probabilmente esso oggi è
            fuori del suo posto primitivo. La Chiesa, prima d’iniziare l’azione
            sacra, fa sue le parole della regina Ester, e dimanda lo spirito di
            grazia e di preghiera, perché la sua prece possa elevarsi gradita al
            trono del Monarca.</p>
            <p>Perché infatti la nostra preghiera possa piacere al Signore e
            riuscire efficace, è d’uopo che essa sia informata dalla divina grazia,
            e che l’Eterno Padre attraverso la nostra supplica riconosca i gemiti
            del Paraclito, che ineffabilmente supplica in noi, e compie in nome di
            Gesù l’ufficio di nostro Avvocato.</p>
            <p>Nella colletta prima del Canone, facciamo appello alla divina
            misericordia, affinché la sacra Oblazione del Corpo e del Sangue di
            Cristo ci prosciolga dalle colpe commesse, e ci sia di scampo contro
            tutti i pericoli. È un pensiero questo sul quale assai utilmente
            potranno insistere i predicatori ed i confessori. Molti oggi si
            accostano bensì al Sacramento della penitenza, ma, impetrata la
            sacramentale assoluzione, punto non pensano all’espiazione delle loro
            colpe, ed all’obbligo in cui sono di fare degni frutti di penitenza.
            Parecchi inoltre si atterriscono al solo sentir parlare di penitenza. La
            penitenza è dura, quando si deve fare da solo; fatta invece in compagnia
            di Gesù, quando Egli prende sopra di sé la parte più gravosa, diviene
            facile e soave.</p>
            <p>Ora il divin Sacrificio viene appunto in nostro soccorso. In esso il
            frutto satisfattorio della Passione di Gesù c’impetra, come insegna il
            sacro Concilio di Trento, la condonazione delle colpe, anche le più
            gravi. Sarebbe quindi una pratica assai utile alle anime, l’indurle,
            come già altra volta nel medio evo, a far celebrare pei loro peccati,
            dei divini Sacrifizi, alla fondazione di legati di messe ecc., <em>ob
            remedium animae</em>.</p>
            <blockquote>
            <p><em>Secreta.<br />
            Da, misericors Deus, ut haec salutaris oblatio et a propriis nos
            reatibus indesinenter expediat, et ab omnibus tueatur adversis. Per
            Dominum.</em></p>
            </blockquote>
            <blockquote>
            <p>Preghiera secreta sull’oblazione.<br />
            Fa, o Signore misericordioso, che quest’ostia di salute ci purifichi
            incessantemente dalle colpe, e ci protegga contro tutti i pericoli. Per
            il Signore.</p>
            </blockquote>
            <p>L’antifona per la Comunione deriva dal salmo 16, ed altra volta era
            comune al venerdì dopo la terza domenica di quaresima, prima cioè, che a
            quest’ultimo fosse assegnato il verso Giovanneo del colloquio di Gesù
            colla Samaritana. «Tu, o Iahvè, mi hai dato soccorso non appena io t’ho
            invocato. Abbassa a me il tuo orecchio, ed esaudisci il mio grido».</p>
            <p>L’umiltà ha la forza di attrarre a sé Dio dal vertice della sua
            maestà sino all’abisso del nostro niente. Domandano talvolta gli asceti,
            se la virtù dell’umiltà possa ritrovarsi in Dio. Essi rispondono con una
            distinzione. La virtù dell’umiltà appartiene formalmente alla creatura
            per quello che riguarda la soggezione dovuta al suo Creatore. Siccome
            tuttavia fa parte dell’umiltà anche quella facilità e propensione che
            dobbiamo avere per accostarci ai piccoli e porger loro soccorso, così in
            questo senso l’umiltà risplende massimamente in Dio, il quale
            nell’Incarnazione è disceso dal cielo in terra ed ha celato la sua
            gloria sotto le apparenze servili, onde porgere aiuto all’umanità
            prevaricatrice. D’altra parte, Dio, che non disdegna di abbassare il suo
            orecchio alle preci dell’uomo peccatore, e che, a dir così, ha posto la
            sua santa grazia, i suoi Sacramenti, la divina Eucaristia a disposizione
            e servizio dell’uomo, non rivela, se non proprio l’umiltà, che essa non
            può ritrovarsi formalmente nella Sovrana Divinità, almeno un immenso
            amore a questa cara virtù?</p>
            <p>Nella colletta di ringraziamento, noi oggi ricordiamo l’ordine
            formale di Gesù di ripetere l’offerta del divin Sacrificio, in memoria
            della sua Passione. Quello dunque che noi testé abbiamo compiuto per suo
            volere, non ci sia imputato a rea presunzione, ma divenga il
            sostentacelo della nostra debolezza. Non è bastato a Gesù d’immolarsi
            una sola volta per noi sulla Croce. Egli ha voluto comunicarcene
            incessantemente i meriti, e perciò ha disposto che quella prima
            immolazione cruenta venisse, a dir così, perennata, per mezzo
            dell’incruento sacrificio Eucaristico.</p>
            <blockquote>
            <p><em>Postcommunio.<br />
            Sumpsimus, Domine, sacri dona mysterii, humiliter deprecantes: ut quae
            in tui commemorationem nos facere praecepisti, in nostrae proficiant
            infirmitatis auxilium. Qui vivis.</em></p>
            </blockquote>
            <blockquote>
            <p>Dopo la Comunione.<br />
            Ci siamo apprestati, o Signore, al Sacro Mistero; ora ti rivolgiamo
            umili suppliche, affinché il Sacramento che ci ordinasti di rinnovare in
            tua memoria, soccorra alla debolezza della nostra natura. Il quale
            vivi.</p>
            </blockquote>
            <p>Iddio si rivela ai semplici ed ai retti di cuore; quelli invece che
            lo cercano per secondi fini, rimangono come abbagliati dai suoi fulgori,
            senza poter intender nulla delle sue intimità.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 203-207.</p>
    </footer>
</body>
</html>
