<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xii-dopo-la-pentecoste">DOMENICA XII DOPO LA
            PENTECOSTE</h3>
            <p><strong>«Secunda post sancti Laurentii».</strong></p>
            <p>La messa odierna conserva quasi i medesimi caratteri di quella della
            settimana precedente. L’introito contiene l’invocazione solenne
            «<em>Deus in adiutorium</em>» che avevano così spesso sul loro labbro i
            Padri del deserto, e che la Chiesa ancor oggi premette a tutte le ore
            del divin Ufficio. L’offertorio gregoriano colla preghiera così
            drammatica di Mosè, costituisce un piccolo gioiello letterario e
            musicale. Il verso salmodico dopo la Comunione, contiene una graziosa
            allusione così agli elementi eucaristici, che al raccolto dei campi e
            delle viti, che durante la stagione estiva rallegrano l’animo
            dell’agricoltore.</p>
            <hr />
            <p>L’antifona d’introito appartiene al salmo 69: «Sorgi, o Dio, in mio
            soccorso, vieni sollecito in mio aiuto». La sacra liturgia ha fatto di
            questo versetto salmodico la sua preghiera preferita, perché essa
            esprime stupendamente le condizioni della nostra virtù su questa terra.
            Qui non è tempo di pace e neppur di tregua. I nemici ci assalgono senza
            posa, e quel che è più spaventoso, essi adoprano in questa lotta corpo a
            corpo dei mezzi subdoli, inganni, illusioni spirituali, tradimenti.
            Talvolta, mentre più incalza l’assalto, noi ce ne stiamo come Giona
            sonnacchiosi, senza punto avvertire il pericolo che ci minaccia. Occorre
            che allora qualcuno ci riscuota da tale stato di letargia, e ci dica,
            come già al Profeta di Ninive: tu dormi? <em>Surge, invoca Deum
            tuum</em>.</p>
            <p>Nella colletta si confessa anzitutto che è grazia di Dio e non
            esclusivamente lode nostra, se noi convenientemente lo serviamo. In
            ordine, infatti, alla vita eterna, le nostre forze sono al tutto
            sproporzionate; così che è assolutamente necessaria la divina grazia,
            perché le nostre buone opere possano meritare un dono che supera del
            tutto le esigenze della nostra povera natura. Né solo le opere, ma anche
            i pensieri buoni, i quali alla loro volta sono il frutto dell’attività
            dell’intelletto, debbono venir da Dio, giusta la dottrina dell’Apostolo:
            <em>Non quod sufficientes simus cogitare aliquid a nobis, quasi ex nobis
            sed sufficientia nostra ex Deo est</em><a href="#fn1"
            class="footnote-ref" id="fnref1" role="doc-noteref"><sup>1</sup></a>.
            Cosicché, se tutto abbiamo ricevuto da Dio, e se la stessa nostra
            cooperazione alla grazia è effetto di questa stessa grazia, di che
            vorremmo insuperbirci? Prosegue la colletta, impetrando da Dio la grazia
            che Egli rimuova dal nostro sentiero tutti quei pericoli e scogli che
            potrebbero forse trattenere o ritardare il nostro cammino per
            l’eternità; in modo da avanzarci, anzi addirittura correre verso quel
            lido beato che Dio ci ha ripromesso.</p>
            <p>Quanto la Chiesa è sollecita del nostro progresso nella via della
            perfezione! Essa tiene conto della nostra natura, e sa che assai
            facilmente noi lasciamo assorbire la nostra attenzione dalle cose
            presenti. Il più delle volte ci saranno delle lotte, delle croci, e noi
            proviamo fatica a spingere più lungi lo sguardo ad antivedere il
            magnifico avvenire che il Signore ci riserva. Perciò la sacra liturgia
            assai di frequente eccita le nostre virtù teologali, la fede, la
            speranza cristiana, e vuole che il nostro edificio interiore, quel regno
            di Dio che «<em>intra vos est</em>», poggi su questo solido fondamento
            soprannaturale.</p>
            <p>Nel brano dell’Epistola (II, III, 4-9) – in relazione all’offertorio
            che ricorda la sublime preghiera di Mosè – l’Apostolo, a sostenere la
            sua autorità contro quelli che la ponevano in dubbio, descrive ai suoi
            corrispondenti di Corinto la gloria che si rifletteva già sul volto del
            grande Legislatore d’Israele, cosi che era costretto ad occultarne i
            fulgori per mezzo d’un velo. Se Dio aveva voluto circondare di tanta
            maestà l’Antico Testamento destinato ad essere annullato, quanta
            maggiore non sarà la gloria e l’autorità degli Apostoli e dei ministri
            del Nuovo?</p>
            <p>Il responsorio dopo la lezione deriva dal salmo 33, che è alfabetico:
            «Io sempre darò lode a Iahvè, – e non soltanto nel giorno del trionfo,
            come fanno gli egoisti, che nel servizio di Dio mirano esclusivamente al
            tornaconto – avrò sempre sul mio labbro la sua lode». Così fece Giobbe,
            così fecero i Martiri, giudicando che anche le loro sofferenze
            rappresentavano altrettante grazie di Dio, sgorgate dal suo amantissimo
            cuore. «L’anima mia si gloria nel Signore; i miti ascoltano e se ne
            rallegrano». Chi si gloria, ma non nel Signore, si gloria nella salute
            corporale, nelle ricchezze, nell’ingegno, nei trionfi. Chi invece si
            gloria nel Signore, si compiace, come Paolo, nelle croci, nelle
            sofferenze, nelle catene, nelle battiture, perché tutte queste cose
            esaltano splendidamente la virtù divina, la quale conferisce ai suoi
            fedeli tanta fortezza.</p>
            <p>Il verso alleluiatico deriva dal salmo 87, e nell’Antifonario
            Gregoriano ritorna talora come offertorio, in occasione cioè della messa
            notturna dei Quattro Tempi a san Pietro. «Iahvè, Dio di mia salvezza,
            ecco che io di giorno e di notte levo a te il mio grido». Si prega di
            giorno, quando l’orazione è addolcita dai gusti spirituali; si prega
            invece di notte, e questa preghiera è assai più utile e gradita, quando
            si attende fedelmente allo studio dell’orazione anche in mezzo alle
            aridità e desolazioni di spirito. Questo genere di preghiera, se non
            piace a noi, piace però assai a Dio, e vi si applicò il nostro Redentore
            nell’orto degli olivi quando: «<em>factus in agonia, prolixius
            orabat</em>».</p>
            <p>Segue la lezione evangelica (Luc. X, 23-37) colla parabola del
            pietoso samaritano. Il sacerdozio e il rabbinismo giudaico vedono il
            povero popolo gentile piagato e gettato lungo la via, ma passano oltre.
            Giunge finalmente Gesù e s’interessa del povero ferito; cura le sue
            piaghe coll’olio della grazia dello Spirito Santo e col vino
            eucaristico, se lo carica sul giumento, mettendolo a parte dei meriti
            della sua umanità santissima, lo conduce all’albergo e l’affida alla
            Chiesa. Al locandiere, cioè ai sacri ministri, Egli consegna per la sua
            cura due denari, i Sacramenti e la parola evangelica, ripromettendo che
            tutto quello che avrebbero speso di soprappiù, lo avrebbe loro
            ricompensato al suo ritorno, all’ultimo giudizio.</p>
            <p>Il verso offertoriale deriva dall’Esodo, (XXXII, 11-14) ed è in
            relazione col brano dell’Epistola. Musicalmente, è uno dei più squisiti
            pezzi del repertorio Gregoriano: vi si ripete la preghiera di Mosè,
            allorché Iddio dopo il peccato d’idolatria verso il vitello d’oro voleva
            sterminare gl’Israeliti. Il grande Condottiero fa appello ai meriti
            degli antichi Patriarchi ed alle magnifiche promesse loro fatte. A tali
            parole Dio si placa, donde si rileva molto bene come la dottrina
            cattolica circa l’invocazione dei Santi, è legittima e utile, e trova il
            suo fondamento nella sacra Scrittura. L’intima ragione della
            riversibilità dei meriti dei Santi su di noi, è che formiamo tutti un
            medesimo corpo sotto il comun capo, Cristo Signore. Questo dogma
            cattolico della Comunione dei Santi, comunemente è poco meditato, anche
            da parecchie persone divote che non sanno sfuggire del tutto alla
            tendenza, così accentuata ai nostri tempi, di chiudersi in un desolante
            individualismo. Esse gemono sulle loro miserie, sul modo assai
            imperfetto con cui servono Dio. Eppure, quanto più coraggio e conforto
            non apporterebbe al loro cuore il pensiero che le loro opere non sono
            così isolate, com’esse sentono, ma sono invece in relazione colla
            santità di tutta intera la Chiesa, da cui derivano un’incalcolabile
            efficacia!</p>
            <p>La colletta dopo la preparazione delle oblate, supplica il Signore ad
            accogliere pietoso il Sacrifizio che sta per essergli offerto. Questa
            offerta si propone due altissimi fini: il primo è quello di rendere a
            Dio il debito tributo d’adorazione perfetta in spirito e verità; l’altro
            d’impetrar da Lui perdono per le colpe commesse. A questo perdono è
            subordinata ogni altra grazia che noi possiamo convenientemente
            impetrare dal Signore; perché, siccome tutti i mali fisici e morali che
            ci affliggono sono in conseguenza del peccato, – san Paolo li direbbe:
            <em>stipendia peccati</em> – così, tolta di mezzo la cagione, vengano
            altresì rimosse le sue funeste conseguenze.</p>
            <p>Il verso per la Comunione del popolo, derivato dal salmo 103, è assai
            bene accomodato così alla sacra Eucaristia, che alla stagione estiva in
            cui si fanno i raccolti. Iddio è mirabile nelle opere sue, mentre Egli
            ogni anno trae dalla terra di che nutrire tutta l’immensa famiglia dei
            viventi. Gli uomini, purtroppo, come ben osserva sant’Agostino, fanno le
            maraviglie dei prodigi evangelici, o magari semplicemente li negano,
            solo perché non ne comprendono il modo e non li hanno mai veduti.
            Eppure, il nutrire annualmente tutta la umanità con quella poca semente
            consegnata alla terra, supera di molto la virtù che si richiedeva da
            Gesù nel moltiplicare nel deserto i cinque pani, perché fossero
            sufficienti a nutrire cinquemila giudei. Le maraviglie della Fede
            derivano adunque indirettamente la loro conferma da quello che Dio
            compie sotto i nostri occhi, siccome dichiara l’Apostolo: «L’intelletto
            contempla le cose invisibili di Dio attraverso quello che Egli ha
            operato nel mondo visibile»<a href="#fn2" class="footnote-ref"
            id="fnref2" role="doc-noteref"><sup>2</sup></a>.</p>
            <p>La colletta di ringraziamento, nella sua brevità romana, quasi
            lapidaria, vale tutto un trattato eucaristico. La sacra Comunione, ella
            spiega, ci rende solidari del mistero della redenzione del Cristo, del
            Sangue del suo Sacrificio. In conseguenza di questa solidarietà, noi
            conseguiamo tutti i frutti di questo riscatto, cioè la purificazione
            dalla colpa ed il rinvigorimento delle nostre potenze, perché siano più
            addestrate a lottare contro le insidie del Satana e le distorte voglie
            della corrotta natura.</p>
            <p>I ministri del Signore dicano pure con Paolo: «<em>Ego impendam… et
            suspendar ipse pro animabus</em>»<a href="#fn3" class="footnote-ref"
            id="fnref3" role="doc-noteref"><sup>3</sup></a>. La divina promessa non
            può loro fallire, e quando il buon Samaritano Gesù ritornerà per fare i
            conti, li ricompenserà abbondantemente di tutto quello che avranno fatto
            per le anime: «<em>Quodcumque supererogaveris, ego cum rediero reddam
            tibi</em>»<a href="#fn4" class="footnote-ref" id="fnref4"
            role="doc-noteref"><sup>4</sup></a>.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>II <em>ad Cor.</em>, III, 5.<a href="#fnref1"
            class="footnote-back" role="doc-backlink">↩︎</a></p></li>
            <li id="fn2"><p><em>Ad Rom.</em>, I, 20.<a href="#fnref2"
            class="footnote-back" role="doc-backlink">↩︎</a></p></li>
            <li id="fn3"><p>II <em>Cor.</em>. XII, 15.<a href="#fnref3"
            class="footnote-back" role="doc-backlink">↩︎</a></p></li>
            <li id="fn4"><p><em>Luc.</em>, X, 35.<a href="#fnref4"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 145-149.</p>
    </footer>
</body>
</html>
