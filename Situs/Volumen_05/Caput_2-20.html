<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xvii-dopo-la-pentecoste">DOMENICA XVII DOPO LA
            PENTECOSTE</h3>
            <p><strong>«Secunda post natale sanati Cypriani».</strong></p>
            <p><strong>Die dominico, (statio) ad sanctos Cosmae et Damiano ante
            natale eorum.</strong></p>
            <p>Ricorre la domenica che, giusta l’ordine del Messale, precede il gran
            digiuno autunnale, detto dagli antichi il digiuno del settimo mese. I
            santi Padri erano soliti di darne avviso al popolo, accompagnandolo con
            un’esortazione alla penitenza ed alla elemosina. È notevole con quanta
            insistenza tornino su quest’ultima idea: il digiuno cristiano non ha
            puramente uno scopo igienico o economico, a vantaggio cioè delle borse,
            ma si propone invece l’emenda dei vizi e la pratica della carità,
            facendo parte ai poveri di quello che l’astinenza sottrae al ventre. In
            origine, questo digiuno, d’istituzione affatto romana, sembra che abbia
            voluto dare un orientamento ed un carattere cristiano alle antiche feste
            agricole dei pagani in occasione della vendemmia.</p>
            <p>Rimase perciò in onore la solennità colle sue teorie per le vie della
            città e del suburbano; ma alla messa, dal carattere eminentemente
            festivo, si fece precedere il digiuno, quasi perché Dio fosse il primo a
            pregustare le nuove frutta, primizie della stagione autunnale.</p>
            <p>Ordinariamente, nelle domeniche precedenti il digiuno dei IV Tempi, –
            o meglio dei III Tempi, come dicevasi dagli antichi, giacché il digiuno
            di primavera è compreso in quello quaresimale – san Leone Magno lo
            annunziava al popolo con una splendida omilia. Tra le opere del santo
            Dottore se ne conservano nove sul digiuno delle Tempora; ma tutte
            trattano in genere dell’argomento dell’astinenza e dell’elemosina, senza
            che nessuna s’ispiri alla lezione del Vangelo domenicale. Generalmente,
            la formola finale colla quale egli intima il digiuno, è la seguente:
            «<em>Quarta igitur et sexta feria ieiunemus; sabbato vero apud beatum
            Petrum Apostolum vigilias celebremus</em>»<a href="#fn1"
            class="footnote-ref" id="fnref1" role="doc-noteref"><sup>1</sup></a>. Il
            digiuno del sabato non è esplicitamente enunziato, giacché giusta il
            rito romano veniva considerato come una continuazione di quello del
            venerdì; esso da principio era cosi assoluto, che non aveva termine che
            all’alba della domenica, dopo cioè celebrata a san Pietro la messa
            vigiliare.</p>
            <p>Nel Codice di Wurzburg si annuncia oggi una stazione al titolo degli
            Anargiri sulla Sacra Via, in preparazione al loro Natale. È da avvertire
            tuttavia, che questa sinassi aveva un carattere eminentemente mobile,
            giacché era fissata alla domenica che precedeva il 27 settembre, quando
            appunto Roma celebrava la festa dei Martiri Cosma e Damiano.</p>
            <hr />
            <p>Oggi l’introito deriva dal salmo 118, che, a cagione del suo verso
            iniziale «<em>Beati immaculati in via</em>» in Roma aveva un certo
            carattere processionale, cosi che si cantava nel pomeriggio del venerdì
            santo, nel recarsi del corteo stazionale dal Laterano alla Basilica
            Sessoriana. «Tu sei giusto, o Iahvè, e retto è il tuo giudizio. Col tuo
            servo però, – il quale s’affida alla tua pietà e ti supplica che non
            entri con lui in giudizio secondo la schiacciante tua santità, – agisci
            giusta la tua misericordia, – la quale nella vita presente è al disopra
            di tutte le opere tue –».</p>
            <p>Dio opera con noi, come noi stessi abbiamo preferito. Se noi
            eserciteremo crudamente i nostri diritti sul prossimo, non vorremo
            perdonargli le offese fatteci, né eserciteremo la carità coi meschini,
            stimoleremo Dio ad adoperare nell’ultimo giudizio nostro quella identica
            misura d’austerità che noi in vita avremo adoperata a suo riguardo e coi
            nostri fratelli, colle membra cioè del corpo suo mistico. Se invece,
            diffidando della giustizia della nostra causa, vorremo far appello alla
            sua misericordia, facciamola per primi questa misericordia; giacché a
            questo appunto c’invita l’Apostolo quando, a nome del Signore, c’insogna
            a divenire imitatori di Dio, come figli affezionati. L’imperatore
            Maurizio di Costantinopoli il quale, non ostante tutte le esortazioni e
            le rimostranze di san Gregorio Magno, aveva promulgate parecchie leggi
            lesive della libertà della Chiesa ed aveva abbandonata l’Italia ai
            Barbari, quando l’invasore del trono imperiale, Foca, gli fece scannare
            i figli sotto i suoi occhi, dicesi che esclamasse col salmista:
            <em>Iustus es, Domine, et rectum iudicium tuum</em><a href="#fn2"
            class="footnote-ref" id="fnref2"
            role="doc-noteref"><sup>2</sup></a>.</p>
            <p>La colletta oggi è squisitamente bella, e definisce molto bene quel
            prurito di curiosità spiritica che ammorba la società contemporanea.
            Sembra a molti che lo spiritismo rappresenti una reazione contro il
            materialismo, e non s’accorgono gl’illusi che il demonio, pur
            d’ingannare lo anime e di nuocer loro, si trasfigura magari in angelo
            della celeste luce, e nasconde le sue fatali menzogne in un involucro di
            verità. Orbene, oggi la Chiesa definisce in due sole parole tutta
            l’indole di questo fatale movimento spiritico e teosofico che trova
            attualmente tanti adepti: contagio diabolico. Ed è questo un tremendo
            giudizio del Signore. Chi non vuole umiliarsi innanzi alla sapienza
            stessa di Dio che ci si disvela per mezzo della Chiesa, colonna e
            sostegno dell’eterna verità, merita di venir umiliato e di cader vittima
            delle menzogne del demonio.</p>
            <p>Il brano dell’Epistola agli Efesini (IV, 1-6) oggi c’inculca
            vigorosamente il concetto dell’unità della famiglia cristiana, unità
            fondata sull’identità dello Spirito che vivifica tutte le membra del
            corpo mistico di Gesù Cristo. Uno è il Signore, una la fede, uno il
            battesimo… ed uno anche il vescovo! Così altra volta nel circo i Romani
            tumultuanti risposero all’eretico imperatore Costanzo, quando questi
            propose loro di tenersi in pace tanto il papa legittimo, che l’antipapa
            Felice II, che egli dapprima aveva fatto contrapporre a Liberio,
            confessore invitto della fede di Nicea.</p>
            <p>L’assolo responsoriale è comune al mercoledì dei grandi scrutini
            quaresimali, e deriva dal salmo 32. Coincidenza fortuita, o abile
            scelta, esso continua quasi l’idea cominciata a svolgere nella lezione
            dell’Apostolo, giacché chiama beato il popolo cristiano, il cui Signore
            è l’Altissimo, e cui Dio considera come l’eredità sua prediletta in
            mezzo alla grande apostasia del mondo. Questo ripone la sua beatitudine
            nelle ricchezze, nella potenza e nell’oro, mentre il fedele, al
            contrario, vuole Dio per unica sua ricchezza. Tutto il resto, come
            diceva una gran regina convertita al cattolicismo, non mi basta e non mi
            serve.</p>
            <p>La volta dei cieli tutta tempestata d’astri fulgenti a guisa di
            brillanti, sta lì ad attestare la potenza della parola di Dio, quasi ad
            assicurare l’anima che il braccio sul quale ella s’appoggia non verrà
            meno dalla stanchezza.</p>
            <p>Il verso alleluiatico appartiene al salmo 101, e fa da preludio a
            quasi tutte le preghiere solenni della Chiesa: «Signore, esaudisci la
            mia prece, ed il mio grido giunga sino a te». Prima d’iniziare
            l’orazione, la liturgia c’insegna a rivolgere a Dio quest’invocazione,
            perché la miglior preparazione alla preghiera è uno spirito umile o
            confidente. Ora, nel versetto in questione la confidenza è senz’altro
            espressa in quella domanda così semplice e così degna di un figlio:
            Signore, esaudisci la mia prece; l’umiltà poi, più che indicata, è quasi
            sottintesa in ciò che seguo: il grido strappatomi dal bisogno che ho di
            te, estorto dall’insufficenza estrema in cui mi ritrovo, per quanto
            emesso in questa profonda valle, in quest’abisso d’abiezione in cui sono
            rotolato, giunga tuttavia al tuo orecchio; o Signore, tu che disdegni la
            parola dei superbi, ti abbassa ad accogliere i voti degli umili.</p>
            <p>La lezione evangelica di san Matteo (XXII, 34-46) narra del precetto
            supremo della Legge, che Gesù ripone nella carità di Dio e del prossimo.
            È da notarsi, che il Salvatore era stato interrogato circa il precetto
            principale del codice giudaico. Se Egli qui addita Dio e il prossimo
            come i due termini dell’amore, in realtà però l’amore è unico, giacché
            si deve amare il prossimo di carità soprannaturale per amore di Dio, in
            quanto è qualche cosa di Dio, ed a lui appartiene. La così detta
            filantropia, che vuole essere la scristianizzazione della carità
            cristiana, non si eleva affatto a quest’ordine soprannaturale. Essa,
            inoltre, è un vano tentativo, perché prescindendo da Dio, fine ultimo
            della carità cristiana, non c’è motivo per cui l’uomo debba amare il suo
            simile sino al sacrificio, quindi più di se medesimo. Non solo non c’è
            motivo, ma la stessa carità laica non ha le energie suficenti per
            afferrare lo scopo che essa si propone. La natura umana infatti, è
            generalmente egoista; di più, tra i nostri prossimi ve ne ha molti che
            per le loro qualità fisiche o morali non si raccomandano punto al nostro
            amore. Come si fa a nutrire in cuore tanto amore per tutto questo poco
            raccomandabile prossimo? È appunto il quesito che proponeva Petronio nel
            magnifico romanzo del Sienkievitz. Qui il laicismo non può dare risposta
            alcuna, anzi praticamente esso è in completo fallimento. E lo vediamo
            ogni giorno con tante Croci Rosse, azzurre e gialle, con tanti comitati
            di beneficenza che raccolgono talvolta considerevoli somme pei poveri,
            senza che si possa mai sapere dove effettivamente vanno a finire tutti
            quei danari.</p>
            <p>Quanto diverso è invece lo spettacolo che offre al mondo la Chiesa
            Cattolica, il Pontificato Romano, quella sede che, con una felicissima
            frase, Ignazio il Teoforo chiamò già Preside della carità. Non v’ha
            dolore umano o fisico o morale cui la Chiesa Cattolica per mezzo delle
            sue membra più elette, le corporazioni religiose sopratutto, non porti
            conforto, non mitighi, non dissipi secondo che meglio si può. Vi sono
            degli ordini regolari che con voto speciale s’impegnano a consegnarsi
            prigionieri per liberare gli schiavi, a servire i lebbrosi delle Indie,
            gli appestati, i reietti tutti dell’umano consorzio. Tutto questo,
            specialmente quando viene compiuto sempre, su vasta scala, da migliaia e
            migliaia di persone d’ogni condizione e sesso, sorpassa evidentemente le
            forze umane e, fa duopo convenirne, dimostra che la scaturigine di
            questa carità cattolica è veramente divina. Ecco in qual modo la Chiesa
            compie con santità eroica, sino al sacrificio, il doppio precetto della
            dilezione di Dio e del prossimo. Quella di Dio s’afferma massimamente
            nella divina liturgia; quella del prossimo, nelle opere ora
            accennate.</p>
            <p>Il verso per l’offerta dei doni da parte del popolo deriva dal
            profeta Daniele, (IX, 17-18) e riflette lo stato d’animo dei Romani
            nell’alto medio evo, quando la Città Eterna era continuamente esposta
            agli assalti dei Langobardi. «Io, Daniele, trovandomi captivo in
            Babilonia dopo la distruzione del tempio, – i Langobardi in Italia ne
            avevano distrutti a centinaia, passando a fil di spada vescovi, preti e
            monaci – pregai Iahvè e dissi: Signore, accogli le mie preghiere e
            rimira le rovine silenziose del tuo santuario. Riguarda benigno questo
            popolo sul quale, a titolo di indelebile benedizione, è stato invocato
            il Nome tuo santo, e quel che potresti negarci pei demeriti nostri, ce
            lo concedi per la stessa gloria tua, di cui Israele è un perfetto
            riflesso».</p>
            <p>Nella colletta prima dell’anafora, supplichiamo Dio che l’Eucaristica
            offerta, mentre espia le colpe già commesse, valga altresì a trattenerci
            in futuro dalle possibili cadute. È questa appunto la dottrina dei santi
            Padri riassunta dal Tridentino sull’efficacia del santissimo Sacramento,
            quando insegnano che la Comunione è l’antidoto col quale ci premuniamo
            dalle quotidiane cadute. <em>Quotidie sume, ut quotidie prosit.</em></p>
            <p>Il verso per la distribuzione dei sacri Misteri al popolo, deriva dal
            salmo 75. «Fate pur voti al Signore Dio nostro e scioglieteli. Quei che
            lo circondano, offrano doni al Terribile. Egli toglie via lo spirito ai
            principi; è terribile per tutti i re della terra».</p>
            <p>Sì, Gesù nell’Eucaristia è tremendo pei demoni, i quali Egli avvolge
            nelle fiamme della sua santità e giustizia. È tremendo cogli empi che,
            al pari di Giuda, attraverso il morsello dell’ultima Cena inghiottiscono
            a propria condanna il Satana. Coi poveri invece, i quali nella
            semplicità del loro cuore attorniano il suo altare e gli offrono il
            sacrificio d’uno spirito purificato e fervoroso, Gesù Eucaristico è
            soave e dolce; giacché tutto pieno di condiscendenza, conoscendo la loro
            povertà, mette loro in mano Egli stesso che cosa offrirgli: «<em>de tuis
            donis ac datis offerimus tibi hostiam puram</em>».</p>
            <p>Nella colletta di ringraziamento, noi preghiamo il Signore che, in
            grazia del Sacramento, – il Messale lo chiama <em>Sanctificatio</em>,
            come sant’Ambrogio <em>Consecratio</em>, in quanto la transustanziazione
            è l’effetto d’una <em>Sanctificatio</em> – ci sia concessa una salutare
            medicina a risanare le nostro piaghe spirituali, sicché, integri di
            corpo e di mente, siamo in grado d’esperimentare tutta l’efficacia del
            pane d’eterna vita, il farmaco per l’immortalità. La liturgia lo chiama
            il rimedio dell’eternità, perché l’Eucaristia è un’anticipazione, una
            garanzia, un pegno di quell’immenso bene che Dio ci riserva in cielo, e
            che porrà perciò rimedio e fine a tutti i mali che s’intrecciano sul
            sentiero del nostro esilio.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Patrol. Lat.</em> (Migne) LIV, col. 480: «Digiuniamo
            nella feria IV e nella VI; sabato prossimo inoltre celebriamo le sacre
            vigilie presso il sepolcro del beato apostolo Pietro».<a href="#fnref1"
            class="footnote-back" role="doc-backlink">↩︎</a></p></li>
            <li id="fn2"><p><em>Psalm.</em> CXVIII, 137.<a href="#fnref2"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 163-168.</p>
    </footer>
</body>
</html>
