<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="sabato-dei-iv-tempi-di-settembre">SABATO DEI IV TEMPI DI
            SETTEMBRE</h3>
            <p><strong>Veglia stazionale a san Pietro.</strong></p>
            <p>L’odierna messa notturna a san Pietro, conserva l’estremo ricordo
            delle antiche vigilie notturne, che durante i primi tre secoli si
            celebravano ogni domenica. Quest’uso risale fin ai tempi apostolici, ma
            in Roma l’ultima persecuzione di Diocleziano dové renderne impossibile
            l’osservanza; – già Sisto II era stato sorpreso sull’atto di presiedere
            una sinassi domenicale in una tricora sul cimitero di Callisto, ed aveva
            scontato colla morte la pena del suo coraggio – così che nel IV secolo,
            naufragato a Roma quasi completamente l’antico rito vigiliare, nell’uso
            comune di allora sopravvissero solo le vigilie degli Apostoli Pietro e
            Paolo, di san Lorenzo, dei santi Giovanni e Paolo, di qualche altro raro
            Martire e quelle che seguivano i sabati dei IV Tempi.</p>
            <p>Ancor oggi, l’odierna messa colle sue sette lezioni e col verso
            salmodico dell’offertorio <em>In die clamavi et nocte</em>, conserva
            qualche tratto del suo originario carattere notturno.</p>
            <hr />
            <p>L’introito è tratto dal salmo 94, ed invita l’anima ad umiliarsi
            innanzi alla maestà di Dio giusto e misericordioso; giusto, perché nelle
            fiamme della santità sua vendica tutto quello che trova di difettoso nei
            figli suoi; misericordioso, perché anche nell’esercizio di questa
            giustizia, s’ispira ad un immenso amore.</p>
            <p>«Venite, adoriamo Iahvè, prostriamoci innanzi al Signore, piangiamo
            alla presenza di Colui che ci ha plasmati, giacché egli è Iahvè nostro
            Dio, al quale è ben nota la debolezza del nostro essere». Gli è nota,
            perché nell’eccesso della sua condiscendenza ha voluto anch’egli velarsi
            di questa carne umana e subire il cimento della nostra travagliata
            vita.</p>
            <p>Dopo la preghiera litanica, che però oggi non è al suo posto,
            giacché, a cagione delle sacre ordinazioni, essa in Roma veniva
            differita sin dopo la lettura dell’Apostolo, si recita, quasi a
            conchiudere, la bella colletta seguente.</p>
            <p>℣. «Piegate le ginocchia».<br />
            ℟. «Sorgete».</p>
            <p>«Dio eterno ed onnipotente, che per mezzo del salubre digiuno ripari
            i corpi non meno che gli spiriti; noi umilmente scongiuriamo la tua
            maestà, onde, placato dalle devote preghiere di tutto un popolo che
            celebra il solenne digiuno, ci accordi gli aiuti della vita presente e
            la gloria di quella futura».</p>
            <p>Segue la lezione del libro Levitico, che riallaccia il digiuno di
            questa settimana con quello giudaico corrispondente alla solennità
            dell’Espiazione, che si celebrava appunto il decimo giorno del settimo
            mese. Sembra tuttavia che questo riferimento del digiuno delle ferie
            autunnali alla solennità dell’Espiazione giudaica, sia semplicemente
            postumo, quando cioè a molte istituzioni liturgiche della prima ora si
            volle attribuire un’origine scritturale.</p>
            <p><em>Lezione del libro Levitico</em> (XXIII, 26-32).<br />
            «In quei giorni disse il Signore a Mosè: Il decimo giorno dì questo
            settimo mese sarà il giorno della solenne espiazione, e sarà considerato
            siccome sacro. Voi in quel di farete penitenza ed offrirete un olocausto
            al Signore. Durante tutto quel giorno non attenderete ad alcun lavoro
            servile, perché è il giorno della propiziazione, onde Iahvè vostro Dio
            vi sia propizio. Chiunque in quel giorno non farà penitenza, sarà
            sterminato di mezzo alla sua gente; e chiunque avrà lavorato alcunché,
            io lo annienterò di mezzo al suo popolo. Voi dunque non attenderete in
            quel giorno ad alcun lavoro; quel dì sarà, attraverso tutte le vostre
            generazioni e in tutte le vostre case, come la festa legale. Sarà un
            riposo ed una sospensione di lavoro; il giorno nono del mese farete
            penitenza e celebrerete il vostro riposo da un tramonto all’altro, dice
            il Signore onnipotente».</p>
            <p>La penitenza di cui qui si parla, consisteva massimamente nel
            digiuno, che cessava al tramonto del sole. Dando a tutto il brano un
            significato spirituale assai più vasto, noi possiamo affermare la
            necessità universale della penitenza per tutta l’umanità prevaricatrice:
            <em>Nisi poenitentiam egeritis, omnes similiter peribitis</em>.</p>
            <p>Il graduale deriva dal salmo 78, ed è comune al sabato dei Quattro
            Tempi di Marzo, dopo la prima lezione. È un canto di penitenza, e
            s’accorda mirabilmente col brano del Levitico ora recitato. La colletta
            sacerdotale dà compimento alla prima lettura.</p>
            <p>℣. «Piegate le ginocchia».<br />
            ℟. «Sorgete».</p>
            <p>«Fa, o Signore, che digiunando, noi siamo saziati nello spirito della
            tua grazia; sicché, mentre ci asteniamo dai cibi, siamo resi più forti
            contro i nostri invisibili avversari».</p>
            <p>La seconda lezione del Levitico, che nel Sacro Testo fa seguito alla
            precedente, descrive la solennità dei Tabernacoli, che durava una intera
            settimana ed aveva fine colla festa dell’Espiazione. Durante questo
            tempo, in memoria delle tende erette nel deserto durante i primi 40 anni
            dopo l’esodo dall’Egitto, il popolo d’Israele dimorava in capanne
            ricoperte con palme e rami d’albero, al quale uso allude appunto il
            salmo 117: «Festeggiate nei tabernacoli ombrosi il giorno solenne».</p>
            <p><em>Lezione del libro Levitico</em> (XXIII, 39-43).<br />
            «In quei giorni disse il Signore a Mosè: Dal giorno decimoquinto del
            settimo mese, allorché avrete finito di raccogliere tutte le messi della
            vostra terra, durante sette giorni celebrerete delle feste in onore del
            Signore. Il primo e l’ottavo giorno saranno consacrati alla sospensione
            dei lavori e al riposo. Nel primo giorno coglierete delle frutta
            dall’albero più bello, delle foglie di palme, dei rami assai fronzuti e
            dei salici piantati lungo i torrenti, e alla presenza di Iahvè vostro
            Dio farete festa. Ogni anno per sette giorni celebrerete la sua
            solennità, e per sempre, durante tutte le vostre generazioni, essa sarà
            una festa legale. Nel settimo mese farete festa e dimorerete all’ombra
            delle capanne per sette giorni. Chiunque deriva dalla stirpe d’Israele,
            dovrà abitare nelle capanne; onde i vostri posteri sappiano, che quando
            traevo fuori dall’Egitto i figli d’Israel, li ho fatti abitare nelle
            capanne. Io sono Iahvè, vostro Dio».</p>
            <p>Segue il graduale tratto dal salmo 83, esattamente come nei Quattro
            Tempi di Marzo. La colletta del presidente dell’assemblea, pone termine
            al canto responsoriale.</p>
            <p>℣. «Piegate le ginocchia».<br />
            ℟. «Sorgete».</p>
            <p>«Proteggi, o Signore, la tua famiglia, e le concedi quegli aiuti
            necessari a conseguire l’eterna salute, che essa ora ti domanda dietro
            la tua stessa ispirazione».</p>
            <p>La seguente lezione di Michea descrive l’infinita misericordia di Dio
            che perdona al peccatore, e sommerge nel più profondo del mare i suoi
            delitti, per non ricordarsi che della sua misericordia, e delle promesse
            che egli ha fatto ad Abramo ed alla sua spirituale discendenza.</p>
            <p><em>Lezione di Michea profeta</em> (VII, 14, 16 e 18-20).<br />
            «O Iahvè, Dio nostro, come per il passato, guida tu al pascolo, colla
            tua verga, il gregge che hai ereditato, che ora derelitto se ne sta
            sulle colline. Vedranno i Gentili, e tutta la loro forza ridonderà loro
            ad onta. Chi è mai simile a te, o Dio, che cancelli il peccato e passi
            oltre al delitto dei pochi superstiti che formavano parte della tua
            eredità? Egli non ci assalirà più col suo furore, poiché Egli ama la
            misericordia. Ei ritornerà a noi, e ci userà pietà. Toglierà via tutte
            le nostre iniquità, e sommergerà nel profondo del mare tutti i nostri
            peccati. Tu, o Signore Dio nostro, renderai vere le promesse fatte a
            Giacobbe, la misericordia assicurata ad Abramo, quanto hai giurato sin
            dai primi tempi ai nostri Padri».</p>
            <p>Il graduale derivato dal salmo 89 è comune</p>
            <p>Il graduale derivato dal salmo 89 è comune alla grande
            <em>pannuchis</em> di marzo. Segue la bella colletta sacerdotale, nella
            quale si fa rilevare il doppio carattere del digiuno cristiano; in
            grazia sua si raffrena la carne colla penitenza corporale, affinché lo
            spirito riconquisti contro di essa tutto il suo impero, quella vigoria
            insomma che è necessaria per dominare l’impeto delle sregolate
            passioni.</p>
            <p>℣. «Piegate le ginocchia».<br />
            ℟. «Sorgete».</p>
            <p>«Fa, o Signore, che mentre ci asteniamo dagli alimenti corporali,
            facciamo altresì digiunare i vizi che incalzano la mente. Per il
            Signore».</p>
            <p>Segue un brano di Zaccaria, in cui alle antiche minacce di vendetta
            contro i peccatori, si contrappongono le più affettuose promesse per chi
            pentito ritorna al Signore. La vera conversione è intima ed interna, e
            consiste nella pratica della divina legge, di cui si deve soprattutto
            osservare il contenuto spirituale. Il Signore da parte sua farà si che i
            giorni altra volta luttuosi, come i digiuni israelitici del quarto,
            settimo e decimo mese, si convertano in altrettante fonti di gioia e di
            prosperità per il nuovo popolo che ama la verità e la pace. Quest’era
            nuova divinata qui dal Profeta, è appunto l’era Messianica.</p>
            <p><em>Lezione del profeta Zaccaria</em> (VIII, 14-19).<br />
            «In quei giorni udii la parola del Signore, e diceva: Questo dice il
            Signore degli eserciti. Come io mi determinai a punirvi allorché i
            vostri padri mi provocarono ad ira, tanto che non volli usare
            misericordia, così ora, ritornato a voi, ho stabilito di beneficare
            Giuda e Gerusalemme. Dice il Signore: Non temete; ecco ciò che dovete
            fare: ciascuno dica al suo prossimo la verità; nelle porte (dove sono
            eretti i tribunali) giudicate secondo verità e mitezza; nessuno trami in
            suo cuore male alcuno contro l’amico; non amate il falso giuramento.
            Ecco, dice il Signore, quello che io ho in odio. E venne su di me la
            parola del Signore degli eserciti, e diceva: Questo dice il Signore
            degli eserciti. Il digiuno del quarto, del quinto, del settimo e del
            decimo mese si convertiranno per la tribù di Giuda in altrettanti motivi
            di gioia, di allegrezza e in feste solennissime. Basta solo che amiate
            la verità e la pace, dice il Signore degli eserciti».</p>
            <p>Il responsorio graduale tolto dal salmo 140, il salmo vespertino per
            eccellenza, è comune pur esso alla <em>pannuchis</em> di marzo. Segue la
            colletta sacerdotale in cui, per i meriti del digiuno pubblico e solenne
            che celebra la comunità cristiana di Roma, – è sempre da por mente che
            trattasi d’una istituzione liturgica puramente romana – s’implora il
            perdono dei peccati.</p>
            <p>℣. «Piegate le ginocchia».<br />
            ℟. «Sorgete».</p>
            <p>«Come tu, o Signore, ci concedi di celebrare in tuo onore questo
            solenne digiuno, così ci porgi il soccorso della tua misericordia. Per
            il Signore».</p>
            <p>Segue, come nelle altre <em>pannuchis</em> di dicembre e di marzo, la
            lezione di Daniele col Cantico delle Benedizioni, che serve quasi di
            canto di passaggio tra l’ufficio vigiliare e la messa.</p>
            <p>Dopo le <em>Benedictiones</em>, seguiva la grande litania colle
            ordinazioni dei nuovi diaconi e presbiteri titolari romani. Compiuta la
            <em>chirotesia</em>, l’arcidiacono imponeva loro gli <em>oraria</em>, o
            stole, tolte da sopra la tomba di san Pietro, come i pallii vescovili.
            Dopo la Comunione, il papa consegnava ai nuovi presbiteri una delle
            oblate consacrate, affinché essi per otto giorni ne deponessero un
            morsello nel proprio calice, a significare che il loro sacrificio era
            quasi un’estensione e continuazione di quello del pontefice
            consacratore. Questo rito si ritrova anche in Oriente.</p>
            <p>Dopo la messa, il clero ed il popolo parrocchiale del rispettivo
            titolo urbano, accoglieva il nuovo presbitero titolare e lo conduceva
            trionfalmente alla propria sede. Il papa aveva già fatto agli ordinati
            degli splendidi presenti in generi, balsamo, grano, vino, olio,
            paramenti sacri e vasi liturgici. Precedevano il corteo alcuni valletti
            con incensieri e candelabri, onde diradare le tenebre della notte
            attraverso le anguste vie di Roma, addobbate per la circostanza con
            festoni, lauri e drappi. La folla circostante acclamava evviva: <em>N.
            N. presbyterum sanctus Petrus elegit</em>.</p>
            <p>Il nuovo eletto incedeva su cavallo bianco, sul quale era distesa la
            candida gualdrappa villosa, che costituiva l’insegna onorifica speciale
            di tutto il clero di Roma. Come per la consacrazione del papa, così
            anche per la solenne cavalcata dei nuovi presbiteri titolari, i cantori
            per via eseguivano le tradizionali <em>laudes</em>, e la festa aveva
            termine con uno splendido banchetto, imbandito nelle aule annesse alla
            chiesa titolare del neo ordinato.</p>
            <p>Questa tradizione dell’ordinazione dei preti titolari di Roma e della
            loro cavalcata di possesso in occasione dei Quattro Tempi, ha lasciato
            dei lunghi strascichi negli usi della Corte pontificia. Infatti, sino a
            questi ultimi secoli, la creazione dei nuovi cardinali coincideva
            regolarmente coi digiuni dei Quattro Tempi, ed essi iniziavano il loro
            nuovo ufficio con una pomposa cavalcata da Porta del Popolo in
            Vaticano.</p>
            <p>Nel brano dell’epistola agli Ebrei che precede la lezione evangelica,
            si descrive il rito giudaico della solennità dell’Espiazione, quando
            cioè il sommo sacerdote una volta all’anno penetrava nel Santo dei Santi
            ad offrirvi il sangue del sacrificio. L’Apostolo, dal ripetersi di
            questo rito annuale ne deduce la sua inefficacia e la sua inutilità;
            mentre Gesù, Pontefice eterno del Nuovo Testamento, con un sacrificio
            unico, ma perfetto, ha santificato il popolo cristiano, aprendogli
            definitivamente le porte del santuario celeste.</p>
            <p><em>Lezione della lettera del beato Paolo Apostolo agli Ebrei</em>
            (IX, 2-12).<br />
            «Fratelli: Fu prima eretto il tabernacolo, quello che dicesi il luogo
            santo, in cui erano i candelabri, la mensa e i pani offerti. Dietro il
            secondo velo, v’era poi il tabernacolo detto il Santo dei Santi, nel
            quale si conservava il turibolo d’oro coll’arca del Testamento tutta
            ricoperta d’oro. In essa v’era l’urna aurea colla manna, la verga di
            Aaron che aveva rinverdito e messe le foglie, e le tavole del
            Testamento. Sovra l’arca v’erano i Cherub di gloria che adombravano il
            propiziatorio. Delle quali cose non occorre che ve ne discorra ora
            minutamente. Essendo adunque così disposti i due tabernacoli, nel primo
            i sacerdoti entravano continuamente a compiere i loro ministeri e
            sacrifici, mentre nel secondo entrava il solo Pontefice una volta
            l’anno, ma non senza aver prima offerto del sangue, per i peccati
            commessi per ignoranza così da lui che dal popolo. Mentre così era in
            piedi l’antico tabernacolo, lo Spirito Santo voleva indicare che ancora
            non era aperta la via che conduce al Santuario. Tutto questo è una
            figura del tempo presente; giusta il qual significato tipico, vengono
            offerte ostie ed oblazioni che non possono davvero giustificare
            perfettamente la coscienza dell’offerente, giacché consistono solamente
            in cibi, bevande, in varie abluzioni e purificazioni del corpo, imposte
            sino a che non giunga il tempo del loro perfezionamento. Il Cristo
            invece, essendo egli il Pontefice della beatitudine futura, attraverso
            un più vasto e perfetto tabernacolo, cioè non di fattura umana, né già
            in virtù del sangue di tori e di capri, ma pel proprio sangue entrò una
            volta per sempre nel Santuario, inaugurando una redenzione eterna».</p>
            <p>Segue il graduale tratto dal salmo 116, solito a cantarsi in Roma
            dopo compiute le sacre ordinazioni.</p>
            <p>Il tempo autunnale fa si che l’odierna parabola evangelica (Luc.
            XIII, 6-17) della ficaia sterile, sia tutt’altro che fuori di stagione.
            Essa è simbolo della Sinagoga e di quelle anime che, prevenute da Dio
            con abbondanti grazie, si contentano di vuoti riti esteriori che, al
            pari delle foglie, nascondono la sterilità dell’albero, senza rendere
            alcun vero frutto d’opere virtuose. Il regno di Dio non consiste né in
            parole né in cerimonie, ma è essenzialmente spirituale ed interiore.</p>
            <p>San Gregorio Magno commentò al popolo l’odierna lezione evangelica
            nella basilica di san Lorenzo, o, secondo alcuni codici, in san Pietro
            stesso, in occasione della veglia notturna. Quest’ultimo particolare
            però è meno probabile, giacché tutto il contesto del discorso non
            contiene alcuna allusione a questa circostanza importantissima. Non
            conviene quindi insistervi molto, tanto più che le antiche liste
            evangeliari sono state più volte modificate.</p>
            <p>Il verso offertoriale è tratto dal consueto salmo vigiliare 87,
            solito a cantarsi in tutte queste solenni <em>pannuchis</em> romane.
            L’anima eleva la sua prece al Signore non solo di giorno, ma altresì di
            notte, e questo per più motivi. Oltre l’esempio che ce ne ha dato Gesù
            medesimo quando, dopo le fatiche del ministero evangelico diurno, saliva
            in sulla sera su qualche monte <em>et erat pernocians in oratione
            Dei</em>, la preghiera notturna corrisponde a un vero bisogno
            dell’anima. Se lo spirito è tutto acceso d’amor di Dio, questo certo non
            sa rassegnarsi a lasciar trascorrere sterili lo lunghe ore della notte,
            senza rendere al Signore il dovuto omaggio di riconoscenza e di perfetta
            carità. È in persona di questi tali che Isaia dice: <em>anima mea
            desideravit te in nocte</em><a href="#fn1" class="footnote-ref"
            id="fnref1" role="doc-noteref"><sup>1</sup></a>.</p>
            <p>Se invece l’anima è ancora sulla strada dei proficienti, e per giunta
            è avvolta dalle tenebre delle tentazioni, – una buia notte spirituale –
            in questo stato è ancora necessaria l’assidua preghiera, giacché il
            Salmista, descrivendo appunto tale stato dell’anima, dice: <em>In die
            clamavi et nocte coram te</em><a href="#fn2" class="footnote-ref"
            id="fnref2" role="doc-noteref"><sup>2</sup></a>.</p>
            <p>Finalmente, se l’anima si sente depressa sotto il peso schiacciante
            delle sue colpe, anche in questo caso il suo scampo è nella preghiera,
            imitando cosi il Salmista penitente, il quale cantava: <em>lavabo per
            singulas noctes lectum meum, lacrymis meis stratum meum rigabo</em><a
            href="#fn3" class="footnote-ref" id="fnref3"
            role="doc-noteref"><sup>3</sup></a>. È per tutti questi motivi che la
            Chiesa, ammaestrata da Cristo e dagli Apostoli, ha istituito la
            preghiera notturna, siccome parte del divino Ufficio, alla cui
            celebrazione solenne e splendida si dedicano di preferenza gli Ordini
            monastici, giusta quello che sta scritto: <em>non extinguetur in nocte
            lucerna eius</em><a href="#fn4" class="footnote-ref" id="fnref4"
            role="doc-noteref"><sup>4</sup></a>.</p>
            <p>La colletta che fa da preludio all’anafora, è comune alla domenica
            fra l’ottava del Natale. Vi si domandano due grazie simboleggiate nella
            Sacra Eucaristia: la consacrazione cioè costante di tutte le nostre
            facoltà al servizio di Dio, – ecco il significato primitivo della
            <em>devotio</em> dei latini – e finalmente l’integrazione di questa
            consacrazione in cielo, quando Dio, mediante la visione beatifica,
            prenderà intero e perpetuo possesso dell’anima fedele, confermata nella
            carità, così che Egli allora sarà <em>omnia in omnibus</em>.</p>
            <p>Il verso per la Comunione deriva dal testo del Levitico già letto
            precedentemente (XXIII, 41 e 43). «Il settimo mese celebrerete la festa
            commemorativa di quando feci abitare sotto le tende i figli d’Israele,
            allorché io, Iahvè Dio vostro, li trassi dall’Egitto». Questa solennità
            prelude a quella che celebreremo nel tabernacolo celeste, quando,
            trascorsi già i sei mesi che raffigurano il tempo penoso della presente
            vita, Dio c’introdurrà nel sabato del suo riposo. In questo settimo
            tempo, santificato e benedetto già dal Signore insin dagli esordi del
            mondo, noi eleveremo a Iahvè un inno di ringraziamento, e sarà quello
            l’inno della riscossa, il carme degli scampati dalle onde del mare
            Eritreo, la canzone dei rimpatriati.</p>
            <p>Nella colletta di ringraziamento, si domanda al Signore che la divina
            grazia, di cui l’Eucaristia è fonte vitale, consegua in noi piena
            efficacia; così che quell’unione mistica dell’anima nostra con Dio,
            quale viene ora simboleggiata dal Sacramento, raggiunga in cielo tutta
            la sua perfezione.</p>
            <p>La Divina Eucaristia infatti, è una grazia – Eucaristia
            etimologicamente significa la buona grazia – ed una promessa. È una
            grazia, in quanto ci rende capaci del consorzio della divina natura,
            allenandoci ad una vita di santità e di perfezione; ma insieme è altresì
            una promessa, perché Gesù, al dire di Giovanni, dà <em>gratiam pro
            gratia</em>, e quando Egli in cielo sottrarrà alla nostra fede le specie
            del Sacramento, darà al nostro amore quanto appunto in grazia
            dell’Eucaristia il cuore in terra si riprometteva di conseguire.</p>
            <p>L’odierna liturgia insiste tanto nel ricordare la festa israelitica
            dell’Espiazione e dei Tabernacoli, per inculcarci la necessità della
            penitenza, senza la quale non si può giungere alla gloria. Questa
            penitenza, ad essere efficace, deve essere però unita alle pene di Gesù,
            il quale, per mezzo della sua passione, ha santificato e resi meritori
            tutti i nostri patimenti.</p>
            <p>La festa dei Tabernacoli ci deve inoltre ispirare un filiale
            abbandono nella divina Provvidenza, la quale per quarant’anni ha fatto
            abitare sotto le tende nel deserto il popolo d’Israele, nutrendolo ogni
            giorno con cibo miracoloso, senza che durante sì lungo intervallo
            neppure le vesti venissero a consumarsi.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Isai.</em> XXVI, 9.<a href="#fnref1"
            class="footnote-back" role="doc-backlink">↩︎</a></p></li>
            <li id="fn2"><p><em>Psalm.</em> LXXXVII, 2.<a href="#fnref2"
            class="footnote-back" role="doc-backlink">↩︎</a></p></li>
            <li id="fn3"><p><em>Psalm</em> VI, 7.<a href="#fnref3"
            class="footnote-back" role="doc-backlink">↩︎</a></p></li>
            <li id="fn4"><p><em>Prov.</em> XXXI, 18.<a href="#fnref4"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 178-187.</p>
    </footer>
</body>
</html>
