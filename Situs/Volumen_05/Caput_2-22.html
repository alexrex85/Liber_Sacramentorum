<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="venerdì-dei-iv-tempi-di-settembre">VENERDÌ DEI IV TEMPI DI
            SETTEMBRE</h3>
            <p><strong>Stazione ai santi XII Apostoli.</strong></p>
            <p>La stazione all’«Apostoleion» romano nei venerdì dei IV Tempi è di
            regola, e la ragione di tale preferenza va forse ricercata nella
            circostanza che l’istituzione di questa solennità – nel IV secolo la
            feria VI era aliturgica anche a Roma – coincide quasi coi primi tempi
            della fondazione del celebre tempio, che durante il periodo bizantino
            salì in Roma a sì alto grado di celebrità.</p>
            <p>Giova tuttavia notare, che l’<em>aliturgia</em> romana del venerdì
            non è primitiva, giacché sappiamo da Tertulliano che nel terzo secolo le
            due ferie ebdomadarie quarta e sesta, nelle quali cioè si celebrava la
            <em>statio</em> col digiuno sino a nona, venivano precisamente
            solennizzate coll’offerta dell’Eucaristico Sacrificio. Non è impossibile
            che il digiuno dei <em>Tre Tempi</em> nel mercoledì, venerdì e sabato
            abbia qualche addentellato con quest’antica consuetudine romana di
            digiunare tre giorni alla settimana.</p>
            <p>Però l’austera devozione dell’età apostolica col tempo venne a
            rallentarsi, onde papa Callisto, mitigandone il rigore, la restrinse
            alle sole ferie della mietitura, della vendemmia e della svinatura,
            tanto più che così veniva a corrispondere ai digiuni biblici del terzo,
            sesto e decimo mese. Nei documenti liturgici del medio evo sono numerose
            le tracce di questa santificazione settimanale dei mercoledì, venerdì e
            sabato, le cui lezioni alla messa vengono comunemente indicate negli
            antichi <em>Capitula</em> d’origine Romana.</p>
            <hr />
            <p>L’antifona d’introito comune al giovedì dopo la quarta domenica di
            quaresima deriva dal salmo 104, ed invita tutti coloro che ricercano il
            Signore a rallegrarsi, giacché sicuramente lo ritroveranno, ed in lui si
            disseteranno alla fonte di ogni bene. Molti nell’apparente servizio di
            Dio ricercano «<em>quae sua sunt</em>», e ritroveranno se medesimi, cioè
            la vanità e la miseria. Ricercate unicamente il Signore, dice il
            Salmista; ricercate il suo volto, ricercatelo cioè con sincerità e
            schiettezza, ricercatelo sempre, cioè senza sdoppiamento di cuore, senza
            transazione tra lui e la natura corrotta.</p>
            <p>San Benedetto nella sua <em>Regula Monachorum</em> fa di questa
            ricerca di Dio la parola d’ordine del suo istituto, la condizione unica
            per giudicare della vocazione degli aspiranti alla vita monastica. Egli
            non bada né ai natali, né all’età o scienza del novizio; attende
            unicamente a scrutare il di lui spirito, se veramente ricerchi Iddio, e
            se per ritrovarlo batta la medesima strada dell’umiltà e dell’ubbidienza
            tracciata da Cristo. Ogni altra via è errata.</p>
            <p>La colletta è comune al quarto lunedì di quaresima. «Fa, o Signore,
            che nel rinnovare annualmente questo sacro digiuno, e il corpo e il
            cuore meritino di piacere a te, che sei puro, ed ami la purezza nelle
            tue creature».</p>
            <p>Vuol dire, che la sola astinenza rituale, come pur oggi la praticano
            i Turchi, giova assai poco. È l’anima quella che colla colpa ha infetto
            pure il corpo; onde la prima purificazione bisogna che cominci là donde
            prima si propagò il contagio.</p>
            <p>Segue la lezione di Osea (XIV, 2-10), ove con immagini smaglianti
            tolte dalla flora orientale si descrivono le copiose grazie che Dio
            ripromette al suo popolo, qualora questo, pentito, abbandoni il culto
            degli idoli e si converta al Signore. Al vedere le carezze che Dio fa
            all’anima prodiga, che poscia contrita ritorna a lui, verrebbe quasi in
            mente il pensiero che Dio ami il peccatore pentito più del giusto
            fedele. Effettivamente però non è cosi, perché il Signore ama le anime a
            ragione del bene che Egli riversa su di loro.</p>
            <p>Il responsorio graduale è comune al sabato dei Quattro Tempi di
            quaresima, e deriva dal salmo 89. «Ti rivolgi alquanto a noi, o Iahvè, e
            ti degna d’ascoltare le preghiere dei tuoi servi, tu che sei stato il
            nostro scampo di età in età».</p>
            <p>Iddio tratta noi a misura delle nostre disposizioni. Egli ci sta da
            lungi, quando noi ci dilunghiamo dal suo sentiero. Egli non ascolta le
            nostre voci, quando noi facciamo i sordi alle sue ispirazioni, e a
            cagione delle passioni e specialmente della superbia, la nostra prece
            può sì poco elevarsi verso il cielo, che ricade anzi come un peso su
            quegli che prega, giusta quel detto del salmista: <em>et oratio mea, in
            sinu meo convertetur</em><a href="#fn1" class="footnote-ref" id="fnref1"
            role="doc-noteref"><sup>1</sup></a>. Perché dunque Dio si avvicini a
            noi, è necessario che anche noi ci avviciniamo a lui colla conversione
            del cuore contrito e umiliato.</p>
            <p>L’odierna lezione evangelica (Luc. VII, 36-50) col racconto della
            conversione della povera Peccatrice, non corrisponde alla lista
            evangeliare di Würzburg, ma può essere che questa sia inesatta, o che si
            tratti di lezione di ricambio. San Gregorio Magno nella Omilia XXXIII ha
            commentato al popolo adunato nella basilica di san Clemente la
            conversione della Maddalena, ma non sappiamo in quale circostanza.</p>
            <p>Il verso offertoriale tratto dal salmo 102 è comune al venerdì dei
            Quattro Tempi di quaresima. «O anima mia, loda Iahvè, né porre in
            dimenticanza il premio che egli ha proposto al tuo ben operare. A guisa
            d’aquila che rinnova le penne, ti sentirai ringiovanita». La meditazione
            dei gaudi della vita eterna giova molto, non solo per ispronarci ad
            accumulare meriti per il cielo, ma a distaccarci altresì ed alienare
            sempre più l’animo nostro dalle cose di questa terra. Diceva perciò
            sant’Ignazio: <em>Quam sordet tellus cum caelum adspicio</em>.</p>
            <p>La colletta che fa da preludio all’anafora, con una frase molto
            concisa ci descrive bene l’origine liturgica dell’antica astinenza
            romana. Non si digiuna mai, senza che il divin Sacrificio consacri
            l’astinenza del popolo, l’offerisca a Dio in un con la Passione del
            Redentore, e segni il termine del digiuno stesso. Oggi perciò l’offerta
            eucaristica che la comunità cristiana ha presentato all’altare, viene
            chiamata il comun dono del sacro digiuno. I frutti che se ne sperano
            sono la espiazione del peccato, la conveniente preparazione e
            cooperazione alla grazia, e finalmente il conseguimento della tante
            volte promessa eternità.</p>
            <p>È da notarsi l’ordine di questo triplice effetto. Dapprima bisogna
            rimuovere l’obice che sottrae colpevolmente l’anima all’influsso
            misericordioso dello Spirito Santo, e questo si fa eccitando in lei i
            sentimenti di fede e di contrizione che riconducono a Dio; quindi
            s’inizia la vita di grazia dell’anima, la quale importa perciò una
            strenua cooperazione da parte dell’uomo. – <em>Non ego, sed gratia Dei
            mecum</em>, diceva Paolo. – Viene poi l’ultimo e definitivo sviluppo di
            questa vita soprannaturale, quando la grazia cioè si trasforma in lume
            di gloria.</p>
            <p>Il verso per la Comunione deriva dal salmo 118. «Rimuovi da me l’onta
            e il dispregio, giacché, o Signore, ho tenuto dietro ai tuoi
            comandamenti. La tua parola, infatti, forma l’argomento della mia
            meditazione».</p>
            <p>Anche qui l’ordine è profondo. Il Salmista sin dalla verde età, non
            ostante i dileggi dei suoi coetanei e del Sanedrin, in tanto ha potuto
            osservare la divina legge, perché nella continua meditazione della
            parola di Dio questa gli si era convertita quasi in succo e sangue. Ora
            egli prega che venga sottratto all’onta ed al dispregio, e questo va
            inteso in quel medesimo senso con cui pregò il Cristo: «Padre, è giunta
            l’ora, glorifica tuo Figlio, perché questi nella gloria di Redentore e
            Salvatore dell’uman genere possa glorificare te, e tutti condurre al tuo
            amore».</p>
            <p>Ci commuove tanta saldezza di propositi e tanta virtù matura in un
            profeta che chiama se stesso <em>adolescentulus et contemptus</em>.
            Nessuna maraviglia; egli si nutre del cibo dei forti, perché medita
            assiduamente il divin Verbo. Non è perciò senza un profondo significato
            che il santo Vangelo, a sollevarci alquanto il velo che adombra
            l’immensa santità della beatissima Vergine, cui Dio solo è in grado di
            comprendere, ci dice sol questo, che Ella conservava cioè nel suo cuore
            la divina parola e la meditava. Conservava nel proprio cuore il Verbo
            Divino, prima ancora che il suo seno verginale divenisse il tabernacolo
            di questo medesimo Verbo fatto carne; meditava Maria questo Verbo, cioè
            ne viveva interiormente, se lo diceva, cercando, per quanto a creatura è
            possibile, d’imitare anche in questo il divin Padre, che da tutta
            l’Eternità è ineffabilmente beato nel dirsi che Egli fa il suo
            inseparabile Verbo. Questa fedeltà di Maria nella contemplazione della
            divina parola, fu quella appunto che la preparò alla grazia della divina
            Maternità, grazia e dignità così grande, che sopra di sé non ha altra
            che quella della stessa eterna Paternità e Spirazione divina.</p>
            <p>L’odierna colletta Eucaristica è comune anche a molte altre feste di
            Santi. Con essa noi rendiamo grazie a Dio pei doni già ricevuti, ma lo
            supplichiamo insieme a largircene ancor dei maggiori. Quest’ultima frase
            «<em>beneficia potiora</em>» sembra alquanto oscura, appunto per la sua
            concisione. Quali sono adunque questi doni ancor più grandi della divina
            Eucaristia, e che noi oggi imploriamo? Non è difficile la risposta. Il
            possesso di Gesù nella gloria è certamente una grazia maggiore che non
            sia la sacra Comunione, perché qui in terra l’unione di Gesù viene
            illuminata soltanto dalla fede, mentre in cielo su di essa sfolgoreggia
            la stessa luce increata e divina. Vi si aggiunge, che in terra l’unione
            sacramentale del comunicante con Gesù Eucaristico è imperfetta, perché
            dipende in gran parte dalle disposizioni soggettive di chi si comunica,
            laddove in cielo l’unione è perfetta, giacché Dio stesso, coi fulgori
            della sua gloria, penetra completamente l’intelletto dei beati, colmando
            ogni loro desiderio. In questa vita inoltre, la grazia della Comunione
            Eucaristica può andar perduta al primo sopraggiungere del peccato
            mortale, mentre in cielo l’unione beatifica esclude la possibilità di
            qualsiasi perdita o semplice rallentamento di questo consorzio del
            Creatore colla sua creatura. In conclusione, la sacra Eucaristia è un
            gran dono; ma essa è insieme pegno e quasi anticipo d’un altro premio
            ancor più prezioso, al quale dobbiamo aspirare continuamente, massime
            quando riceviamo la santa Comunione. Diciamolo colle parole
            dell’Angelico:</p>
            <blockquote>
            <p><em>Iesu, quem velatum nunc adspicio,<br />
            Oro, fiat illud quod iam sitio,<br />
            Ut Te revelata cernens facie,<br />
            Visu sim beatus tuae gloriae.</em></p>
            </blockquote>
            <p>L’agnello pasquale simboleggia la divina Eucaristia. Come gli
            Israeliti lo dovevano mangiare in gran fretta, in abito viatorio, col
            bastone in mano, perché dovevano uscire d’Egitto e dirigersi verso la
            Palestina, così i Cristiani debbono appressarsi al Convito Eucaristico
            con un gran distacco da tutto quello che appartiene a questa terra
            d’esilio, e con un’immensa nostalgia del cielo.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Psalm.</em> XXXIV, 13.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 174-178.</p>
    </footer>
</body>
</html>
