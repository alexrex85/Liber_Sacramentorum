<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xvi-dopo-la-pentecoste">DOMENICA XVI DOPO LA
            PENTECOSTE</h3>
            <p><strong>«Prima post natale sancti Cypriani».</strong></p>
            <p>In questa domenica che inizia un nuovo ciclo liturgico, che si
            raggruppa attorno alla festa di san Cipriano, al principio d’autunno,
            incomincia la lettura dell’epistola agli Efesini, che proseguirà poi
            sino alla domenica XXIII, salvo una breve interruzione nella domenica
            XVIII, dopo il sabato cioè dei IV Tempi, che in origine era aliturgica.
            È interessante di notare come anche le eccezioni che talora turbano
            l’ordine del ciclo liturgico che andiamo descrivendo, siano una conferma
            dell’alta antichità di questo stesso ciclo, e ce lo rendano ancor più
            caro e venerabile. Lo studio della sacra liturgia, considerata così
            nelle sue successive stratificazioni, è lo studio quindi della storia
            stessa della preghiera cattolica attraverso i secoli.</p>
            <hr />
            <p>L’antifona per l’ingresso solenne del celebrante, è presa dal salmo
            85. «Miserere di me, o Signore, mentre è tutto il giorno che a te grido.
            Tu infatti sei benigno, mite e largo in misericordia verso quanti
            t’invocano». Il grido dell’anima qui esprime l’irresistibile bisogno che
            essa prova di Dio, quando ne è lontana. Dio infatti, non solo
            rappresenta per l’anima il sommo bene, ma è altresì il termine d’una
            prepotente attrazione, d’un bisogno imprescindibile dello spirito umano,
            che non riesce a trovar requie fuori di lui.</p>
            <p>La colletta oggi esprime l’assoluta necessità della grazia, come
            medicina alle corruttele della natura. Questa grazia, cioè questa forza
            soprannaturale, che in tanto si chiama grazia, perché è indebita alla
            natura umana in sé considerata, ha la sua causa nel gratuito amore di
            Dio. Essa previene l’atto virtuoso del nostro arbitrio, perché mentre lo
            muove a volere il bene soprannaturale, cioè Dio come suo ultimo fine,
            gli conferisce al tempo stesso la forza di volerlo, e di volerlo giusta
            la propria natura, cioè liberamente, per spontanea determinazione.</p>
            <p>Né basta; la grazia che ha eccitato la volontà all’atto volitivo,
            accompagna, a dir così, quest’atto, lo pervade tutto, affinché tanto
            esso quanto il termine dell’atto, cioè la volizione, siano veramente
            soprannaturali e degni della vita eterna. Come si vede, la natura nostra
            è così inferma, che non può reggersi, né fare alcuna cosa in ordine
            all’ultimo fine soprannaturale senza la grazia. Questa verità della
            nostra santa Fede, ci deve rendere molto umili innanzi a Dio.</p>
            <p>Nella lezione dell’epistola agli Efesini (III, 13-21), l’Apostolo
            tocca le dottrine più elevate dell’ascesi cristiana: l’eterno Padre, il
            fonte essenziale d’ogni paternità, per mezzo della grazia dello Spirito
            Santo ci rigenera ad immagine del suo Cristo, e fa sì che Gesù abiti e
            viva in noi. La sua vita deve quindi avere in noi la massima espansione,
            elevandoci sino alla cognizione esperimentale della sua infinita
            sapienza e carità, ciò che costituisce la vera scienza dei Santi. È da
            notarsi la dossologia finale, in cui la gloria di Dio è intimamente
            connessa ed associata a quella del Cristo e della Chiesa.</p>
            <p>Il responsorio deriva dal salmo 101, che si canta pure nella terza
            domenica dopo l’Epifania: «I Gentili temeranno il tuo nome, e tutti i re
            della terra saranno compresi di riverenza innanzi alla solenne
            manifestazione della tua gloria. Il Signore infatti ha riedificato Sion,
            ed egli vi fa la sua apparizione in tutta la sua maestà». Il verso è
            messianico, giacché allude alla fondazione della Chiesa simboleggiata
            dal santuario del colle Sion, ed al trionfo della parola evangelica,
            trionfo suggellato con tanti miracoli e meraviglie presso tutte le
            nazioni della terra.</p>
            <p>Il verso alleluiatico appartiene al salmo 97: «Cantate a Iahvè un
            nuovo cantico, perché Dio ha operato cose maravigliose». Questa
            maraviglia che Dio ha operato nel mondo, è l’incarnazione del suo
            Cristo. Il cantico nuovo, come spiega sant’Agostino, è la legge nuova
            dell’amore, la quale abroga l’antica del timore e della tremenda
            giustizia. La canzone è propria dell’amante, e Dio, a renderci soave il
            giogo dell’Evangelo, ci ha costantemente inebbriati collo Spirito Santo.
            – «<em>Laeti bibamus sobriam</em> – <em>ebrietatem spiritus</em>», canta
            sant’Ambrogio. – Di guisa che l’osservanza della legge non ci riesce più
            gravosa, mentre è lo stesso Paraclito che accende nel nostro cuore un
            ardente zelo per volerla, – <em>Deus meus volui, et legem tuam in medio
            cordis mei</em><a href="#fn1" class="footnote-ref" id="fnref1"
            role="doc-noteref"><sup>1</sup></a> –. Di qui il cantico nuovo, che
            sgorga dall’amore nuovo.</p>
            <p>La lezione evangelica, (Luc. XIV, 1-11) narra da principio della
            guarigione d’un idropico, e dell’interpretazione spirituale che conviene
            dare al riposo sabatico, il quale non vieta le opere di carità, massime
            in caso di necessità. Si riferisce indi l’insegnamento di Gesù circa la
            virtù della modestia e dell’umiltà cristiana, la quale ci deve ispirare
            la preferenza pei posti più umili, come quelli che meno ci sconvengono.
            Se Dio o altri vorranno porci in condizioni più onorifiche, questo sarà
            compito loro, senza che noi affacciamo mai pretesa alcuna. Il posto più
            infimo è quello che noi sentiamo che ci spetta secondo i nostri
            demeriti; le posizioni più elevate potranno pure accoglierci, ma in
            questo caso, rappresenteranno sempre una pietosa concessione, una
            pietosa grazia che ci viene fatta da altri, e giammai una pretesa del
            nostro orgoglio.</p>
            <p>Il verso offertoriale, che però è comune al venerdì dopo la seconda
            domenica di quaresima, appartiene al salmo 39. «Iahvè, sono oppresso
            dall’odio, dalla calunia e dalla violenza dei miei nemici». – Questi
            nemici sono il Satana e i suoi alleati, cioè il mondo e le nostre stesse
            disordinate passioni. «Deh! mi riguarda e mi aiuta! Siano confusi e
            svergognati coloro che attentano alla mia vita. Iahvè, volgiti a me e mi
            soccorri». Il volgersi di Dio a noi, è la sua volontà di approvazione a
            riguardo del nostro operare, ed il suo conferirci nuova grazia, pel
            merito già acquistato lottando contro gli avversari.</p>
            <p>Nella colletta che serve di preludio all’anafora, preghiamo il
            Signore che, pei meriti del Sacramento, purifichi i nostri cuori, cosi
            che la Comunione sacramentale del Corpo di Cristo ci valga la grazia
            d’unirci strettamente a lui collo spirito e col cuore, senza più
            dipartirci dal suo amplesso.</p>
            <p>Il verso durante la distribuzione dei sacri Misteri al popolo, deriva
            dal salmo 70, e si canta pure il giovedì dopo la quarta domenica di
            quaresima. «Signore, narrerò la giustizia di te solo. Iahvè, tu
            m’insegnasti dalla giovinezza le tue meraviglie. Nella mia vecchiezza e
            nella canizie, Signore, non mi lasciare».</p>
            <p>Il Profeta vuol pubblicare la giustizia, cioè la santità ineffabile
            di Iahvè solo, giacché che cosa è mai tutta la virtù delle creature
            paragonata alla santità del Creatore, se non una congerie di debolezze,
            d’infermità, ricoperte dal manto della divina misericordia, ed adorno
            dai gioielli della grazia? Dio ha preso per mano il Profeta sin dalla
            verde età; Egli l’ha ammaestrato e l’ha condotto sino al vertice della
            scala sociale sul regio soglio dei dominatori d’Israele. Ora però il pio
            Salmista riflette che la gloria e la potenza sono cose passeggere e
            fugaci; nella vecchiezza le forze abbandonano il corpo, e troppo spesso
            l’uomo assisto innanzi morte allo svanire della sua effimera potenza.
            Prega perciò il Profeta: «Signore, non m’abbandonare nella vecchiezza.
            Quando cioè la natura mi verrà meno, tu mi sorreggi colla tua grazia, e
            per un tabernacolo terrestre che ei dissolve, m’accogli nell’imperituro,
            celeste tabernacolo».</p>
            <p>Nella colletta di ringraziamento oggi supplichiamo il Signore che
            purifichi le nostre coscienze, cioè che cancelli tutto quello che, sulla
            bella immagine di Dio, vi ha impresso di deforme l’erede ed il
            successore del prevaricatore Adamo. Alla vita del vecchio uomo deve
            succedere una vita nuova, di cui è principio lo Spirito di Gesù Cristo.
            – Ecco il significato della rinnovazione di cui parla oggi il Messale. –
            È così che l’Eucaristia diviene l’antidoto del velenoso pomo dell’Eden,
            e realizza quanto già simboleggiava in quel giardino l’albero della
            vita. L’effetto cui oggi dimanda la Chiesa è duplice, giacché essa fa
            voti che la divina Comunione sia pegno, non meno d’incolumità pei corpi,
            che d’eterna salvezza per le anime. Né ci maravigli questa
            preoccupazione tutta materna anche pei corpi. Non si può infatti
            dimandare di meno, quando si riflette che il frutto proibito inquinò
            l’una e l’altra sorgente dì vita, quella cioè dell’anima col peccato
            originale, quella del corpo colla concupiscenza o col fomite alla colpa
            e la riluttanza al bene.</p>
            <p>L’Apostolo associa la Chiesa al Cristo nella glorificazione suprema
            di Dio, in quanto che Gesù Cristo per mezzo del suo corpo mistico, e
            specialmente dei suoi sacri ministri, rende al Padre un culto perfetto
            nello Spirito e nella verità. Questo culto essenziale, necessario e
            perfetto, costituisce appunto la sacra liturgia, il celeste carisma
            della pietà cattolica, la quale nei singoli fedeli sarà tanto più
            perfetta, quanto più essi parteciperanno dello spirito dì questa
            eminente pietà della Chiesa Madre.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Psalm.</em> XXXIX, 9.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 160-163.</p>
    </footer>
</body>
</html>
