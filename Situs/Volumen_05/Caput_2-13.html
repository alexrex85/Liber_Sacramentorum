<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-x-dopo-la-pentecoste">DOMENICA X DOPO LA
            PENTECOSTE</h3>
            <p>Continua, senza speciali caratteri, il consueto ciclo domenicale
            della stagione estiva. A differenza della serie delle domeniche prossime
            alla festa di san Pietro, queste vicine alla solennità di san Lorenzo
            non rivelano alcuna lontana allusione al Santo; è quindi il normale
            sacrificio festivo della Chiesa romana, che si svolge coi suoi riti
            consueti. I grandi calori dell’Urbe, ricordati perfin nel Breviario
            Romano il 5 agosto, sollecitano intanto e patrizi e liberti a cercar
            riparo all’afa opprimente dell’Urbe, nelle ville di Sabina o del
            Tuscolano.</p>
            <hr />
            <p>L’introito è comune al giovedì della settimana di quinquagesima e
            deriva dal salmo 54. È un canto di battaglia, ma lo pervade un senso di
            fiducia e di abbandono filiale in Dio. «Io invocherò Iahvè ed Egli mi
            aiuterà contro quelli che mi vengono addosso. Iddio li abbatterà, Egli
            che è innanzi tutti i secoli. Tu rimetti al Signore la tua sorte, ed
            Egli ti manterrà».</p>
            <p>Non dobbiamo scambiare le parti: a Dio tocca quella di dirigere e di
            provvedere; a noi quella d’eseguire gli ordini della sua Provvidenza,
            d’essere quasi le braccia colle quali Egli opera. Se noi invertiamo
            quest’ordine e ci sostituiamo a Dio, Egli forse ci lascierà fare, ma noi
            cadremo vittime della nostra insufficienza.</p>
            <p>La colletta oggi è d’una squisitezza veramente classica. Dio fa
            risplendere la sua onnipotenza specialmente nel risparmiare i rei e
            nell’usare misericordia ai peccatori. Pensiero profondo, ma
            perfettamente esatto, mentre la reintegrazione d’un traviato importa, a
            dir così, una condiscendenza tale da parte di Dio, un’energia di
            potenza, quale neppure richiede la stessa creazione del mondo. È più
            enorme, infatti, l’abisso che separa Dio dal male, che non quello che lo
            separa dal nulla. Quest’abisso adunque varca Dio quando, nella sua
            infinita misericordia, vi discende a trarvi il peccatore che vi si era
            immerso.</p>
            <p>Dopo questa considerazione di carattere generale e che serve
            d’introduzione, nell’odierna colletta imploriamo che il Signore diffonda
            a piene mani su di noi questa sua misericordia, tanto utile a noi, tanto
            gloriosa per lui. Il risultato sarà un aumento della virtù
            soprannaturale della speranza, in grazia della quale i fedeli si
            sentiranno più che mai stimolati a rivolgersi, anzi a correre, verso
            quei beni imperituri che Dio ha promesso a chi lo ama e lo serve.</p>
            <p>Nel brano dell’Epistola ai Corinti, san Paolo (I, XII, 2-11) spiega
            la vita multiforme dello Spirito Santo nel corpo mistico di Gesù, qual è
            la Chiesa. Come nel corpo umano ciascun membro ha delle operazioni
            proprie, che però sono dirette all’armonia e alla salute dell’intero
            organismo, così nella famiglia cristiana vi deve pur essere distinzione
            di grazie, di gradi sociali, di uffici e di attività. Tutto però ha da
            cospirare a vantaggio comune, mediante il glutine della carità che, a
            guisa d’un principio vitale unico, pervade tutti gli organi e li rende
            partecipi d’una unica vita.</p>
            <p>L’assolo responsoriale, comune al giovedì dopo la prima domenica di
            quaresima, deriva dal salmo 16: «Custodiscimi come la pupilla
            dell’occhio, nascondimi all’ombra delle tue ali. Venga da te la mia
            sentenza; che gli occhi tuoi sentano con rettitudine». Il tema generale
            di questi salmi responsoriali è quasi sempre identico. È il Cristo che
            contro i suoi avversari appella alla giustizia del Padre, o contro la
            morte invoca lo scampo della resurrezione. Noi siamo la pupilla degli
            occhi di Dio, perché Egli in terra non ha cosa più preziosa dell’anima
            umana, in cui, come su d’una pupilla, si riflette la beltà della Triade
            divina. L’ombra delle ali di Dio significa la soavità della grazia,
            colla quale Dio trattiene l’anima dal peccato.</p>
            <p>Il brano evangelico di san Luca, (XVIII, 9-14) riferisce la parabola
            del fariseo e del gabelliere. L’antitesi è marcata assai vigorosamente
            tra il puritanismo superbo e l’umile confessione delle proprie colpe. Il
            fariseo puritano volentieri fa a meno di Dio nell’opera del proprio
            perfezionamento, che rivendica esclusivamente a sé; e Dio quindi si
            allontana da quel superbo. L’umile gabelliere sente, invece, che solo
            Dio può fargli grazia, incominciando l’opera della sua santificazione
            col perdono dei suoi trascorsi; e Dio vola tosto in aiuto di quell’anima
            che lo chiama in suo soccorso.</p>
            <p>Il verso offertoriale, comune alla prima domenica d’Avvento e al
            giovedì di quinquagesima, deriva dal salmo 24 ed esprime tutta la
            confidenza che l’anima pone in Dio, di fronte alla tracotanza dei suoi
            avversari. «Dio mio, io a te m’affido; deh! tu fa che io non abbia ad
            arrossire, né ad esser deriso dai nemici». L’anima accenna a questo
            pericolo, non perché lo paventi, ma perch anzi lo disprezza. Ed infatti
            soggiunge: «Quanti, o Signore, a te s’affidano, certamente non
            rimarranno confusi».</p>
            <p>La colletta prima dell’anafora, oggi è assai bella: «O Signore, siano
            a te consacrate le oblate qui presenti, – la formula è in plurale,
            perché si riferisce a tutte le ostie che ha presentato il popolo, il
            quale vuol partecipare ai divini Misteri – giacché tu hai disposto che
            il Sacrificio il quale viene offerto a tua gloria, ridondi altresì a
            nostra salvezza». Egregiamente detto: due fini principali infatti ha la
            santa Eucaristia. Essa rende a Dio l’adorazione perfetta in spirito e
            verità, quella appunto che Dio desidera; essa altresì alimenta la
            carità, che è la vita dell’anima; e tale grazia, che può veramente
            paragonarsi ad una prima resurrezione spirituale, ad esempio di Gesù,
            Immolato bensì, ma risorto poi glorioso da morte, inizia il fedele a
            partecipare altresì alla finale resurrezione gloriosa dei corpi, là
            quando il Cristo riporterà l’ultimo e completo trionfo sul peccato e
            sulla morte.</p>
            <p>L’antifona per la distribuzione della Comunione, oggi è comune al
            giovedì di quinquagesima, ed è tolta dal salmo 50. Il popolo giudaico
            versa ora in condizioni assai simili a quelle in cui ritrovavasi
            deportato schiavo in Babilonia, senza tempio né altare. Egli allora
            sosteneva la sua fede messianica colla speranza del futuro riscatto;
            quando cioè, riedificato il tempio, Iahvè avrebbe nuovamente gradito le
            offerte sul suo altare.</p>
            <p>Ora la speranza ha conseguito il suo oggetto; ché l’Israele secondo
            lo spirito, cioè la moltitudine dei fedeli simboleggiati sotto il tipo
            profetico dell’antico Israel, in ogni luogo della terra presenta a Dio
            un’oblazione monda e gradita, offerta su d’un altare indistruttibile,
            spirituale e santo: Cristo Gesù.</p>
            <p>La colletta di ringraziamento non ha un carattere particolare. Vi si
            domanda al Signore che, a motivo degli stessi divini Sacramenti coi
            quali Egli del continuo ripara le nostre spirituali perdite, – avviene
            nell’anima come nel corpo, il quale compensa col nutrimento materiale le
            forze che si logorano – si compiaccia di non sottrarci mai quel suo
            soccorso particolare, senza il quale siamo incapaci di operare in ordine
            alla vita eterna. Insomma, come motivo d’ulteriori grazie s’adduce la
            divina Eucaristia, la buona Grazia, i cui effetti, cioè, bisogna che il
            Signore custodisca in noi con una lunga ed ininterrotta serie
            d’aiuti.</p>
            <p>La superbia, di cui è simbolo il Fariseo, è una specie di lebbra
            spirituale, assai più terribile nelle sue conseguenze, della stessa
            concupiscenza. Questa macchia il corpo, quella l’anima; questa si doma
            colle penitenze e cogli anni, quella non muore neanche all’origliere di
            morte, anzi non si strugge neppure nelle fiamme dell’inferno.</p>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 137-140.</p>
    </footer>
</body>
</html>
