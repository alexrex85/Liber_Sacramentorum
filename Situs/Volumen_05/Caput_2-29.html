<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xxiii-dopo-la-pentecoste">DOMENICA XXIII DOPO LA
            PENTECOSTE</h3>
            <p><strong>«VIII post sanctum Cyprianum».</strong></p>
            <p>Il Capitolare di Würzburg che omette tra la terza e la sesta domenica
            dopo san Cipriano due pericopi evangeliche, non conta che sei settimane
            dopo la festa del Vescovo di Cartagine, associato in Roma alla
            venerazione che i fedeli tributavano a papa Cornelio. La lista però è
            facilmente mutila ed inesatta.</p>
            <p>Viene finalmente la divina risposta ai nostri umili gemiti di
            domenica scorsa: «Dice il Signore: Io ho in animo pensieri di pace e non
            di tristezza; voi m’invocherete ed io vi esaudirò, v’invierò anzi un
            Redentore, che dall’esilio vi ricondurrà in seno alla sua santa Chiesa».
            Così la sacra liturgia predispone l’animo dei Fedeli alla celebrazione
            del sacro Avvento, in modo che la venuta del Verbo Incarnato ritrovi i
            cuori già preparati alla grazia.</p>
            <hr />
            <p>L’introito è derivato da Geremia, ma con qualche accomodamento
            testuale (XXIX, 11, 12 e 14). Il Signore anche quando punisce, non si
            dimentica della sua misericordia; anzi, Egli castiga perché ama, giusta
            quel dell’Apocalisse: <em>Ego quos amo, arguo et castigo</em><a
            href="#fn1" class="footnote-ref" id="fnref1"
            role="doc-noteref"><sup>1</sup></a>. Perciò, al tempo stesso che per
            bocca del Profeta delle sciagure e dei lamenti, Geremia, Dio faceva
            annunziare al popolo d’Israele la prossima distruzione del regno e la
            schiavitù in Babel, mitigava l’affanno di questo castigo colla promessa
            del futuro ritorno in patria, e della restaurazione del regno di
            David.</p>
            <p>La colletta implora il perdono delle colpe contratte dalla comunità
            cristiana a cagione dell’umana debolezza. La preghiera è collettiva,
            perché descrive le condizioni personali e generali di tutta la stirpe
            d’Adamo. L’umiltà quindi conviene a tutti, e nessuno può assumere
            coll’orgoglioso fariseo un illusorio contegno di puritanismo. «Signore,
            se è proprio dell’uomo il peccare ed il restar contaminato dal fango
            della terra, sia pure proprio della tua ineffabile misericordia il
            lavare nel tuo Sangue le macchie della rea coscienza».</p>
            <p>Nell’odierna lezione dell’Epistola ai Filippesi, (III, 17-21; IV,
            1-3) l’Apostolo geme sulla sorte di quei disgraziati «nemici della Croce
            di Gesù Cristo», che si sono costituiti la sensualità e l’ingordigia per
            loro Dio, e che vanno incontro all’eterna dannazione. La vita cristiana
            si propone invece un ideale affatto celeste che per mezzo della
            solidarietà e della partecipazione alle pene di Gesù prelude al giorno
            in cui il Salvatore risusciterà i nostri fragili corpi, e trasfonderà in
            essi la gloria della sua Umanità glorificata. Seguono alcune speciali
            raccomandazioni alla concordia e alla mutua carità, specialmente tra le
            diaconesse e i membri della gerarchia ecclesiastica di Filippi.</p>
            <p>Il responsorio oggi è tratto dal salmo 43, e molto bene si adatta a
            celebrare le vittorie dei Martiri. «Tu, o Iahvè, ci hai liberato dai
            nostri oppressori, e li hai ricoperti d’onta. Noi perciò riporremo
            sempre in Dio la nostra gloria, ed inneggeremo continuamente al suo
            nome». Gli oppressori dei fedeli sono i demoni e i loro alleati qui in
            terra, cioè gli empi. Il Signore ha sottratto i Martiri dalla violenza
            del loro odio, ed ha ricoperto di confusione i loro persecutori.
            Infatti, quando i tiranni condannavano ai roghi ed agli eculei i corpi
            degli eroici confessori della fede, il loro odio non era tanto contro
            quelle fragili membra, ma contro l’anima, cui essi volevano violare col
            peccato. In che modo Dio ha trionfato nei Martiri suoi? Egli ha lasciato
            in mano ai tiranni un cadavere sanguinante, ed ha portato al sicuro
            l’anima dell’atleta in paradiso. Il persecutore si è veduto ad un tratto
            sfuggita la preda, ed ha sentito tutto lo smacco della propria disfatta.
            Egli pretendeva di vincere; il Martire invece muore per non cedere, ed
            alla gloria della sua vittoria associa molte volte anche i testimoni del
            suo combattimento, i quali, vedendo la costanza dei nostri eroi anche in
            mezzo ai supplizi, si convenivano essi stessi alla Fede.</p>
            <p>Il sangue dei Martiri diviene cosi seme fecondo di nuovi Cristiani,
            mentre gli sforzi del persecutore non fanno che aumentare l’onta ed il
            disastro della sua disfatta.</p>
            <p>Il verso alleluiatico deriva dal salmo 129. Dal profondo della mia
            abbiezione io ho gridato a Iahvè: Deh! tu che ti senti attrarre a noi
            tanto più prepotentemente, quanto maggiore è la nostra miseria, su
            questa miseria appunto erigi il trofeo magnifico delle tue misericordie.
            Muta tu adunque il buon Ladro in un confessore della tua divinità;
            cambia un persecutore nell’Apostolo; d’un libertino, fanne un Agostino,
            il massimo dei dottori, affinché quanto più grande è l’abisso che
            separava tutti costoro dalla tua grazia, tanto maggiore e più bello sia
            il trionfo della tua misericordia, che ha saputo ricolmarlo d’amore,
            erigendo su tale fondamento di miseria nostra e di grandezza tua, il
            trofeo della tua pietà.</p>
            <p>Il brano evangelico di san Matteo (IX, 18-26) col racconto della
            resurrezione della figlia di Iairo e della guarigione dell’emorroissa,
            prova la potenza della fede, alla quale il Signore ha promesso di
            accordare tutto. La fede dell’emorroissa è energica, ma assai umile,
            tanto che ella, la povera derelitta, neppure ardisce di parlare a Gesù
            per chiedergli la guarigione. Quella invece del capo della Sinagoga è
            viva, ma per molti riguardi non può sostenere il paragone colla povera
            emorroissa; il grado, le ricchezze, le musiche, il tumulto dei parenti e
            degli amici che si affollavano al feretro, le derisioni degli scettici,
            erano condizioni meno propizie perché il Salvatore operasse un miracolo
            in quella casa; onde egli cominciò dapprima ad allontanare la folla, e
            rimasto finalmente solo coi genitori della defunta, la richiamò a vita.
            Tanto ci vuole perché la grazia possa operare in mezzo al lusso ed alle
            vanità del mondo; mentre i poveri e gli Umili in qualunque tempo, anche
            in mezzo alla via, come l’emorroissa, sono ben disposti ad accogliere i
            doni di Dio.</p>
            <p>Il verso offertoriale è identico a quello alleluiatico. Anche i doni
            che noi presentiamo a Dio debbono essere avvolti nel timiama
            dell’umiliazione. Noi offeriamo a Dio <em>de suis donis ac datis</em>,
            senza che nulla possa essere veramente nostro. Di più, non è Dio che ha
            bisogno dei nostri doni ed adorazioni, ma siamo noi, somma miseria, che
            abbiamo un ineffabile bisogno di Lui.</p>
            <p>Nella colletta che precede il canone Eucaristico, noi diciamo al
            Signore di offerirgli il Sacrificio di lode, – la lode perfetta che solo
            il Verbo incarnato può rendere al Padre – onde impetrare la grazia di
            rimanere ognor maggiormente fedeli al servizio dei suoi altari. Quegli
            che ha concesso ai suoi umili servi un mezzo sì potente e valido per
            attingere la grazia alla sua prima scaturigine, si degni altresì di
            accordarci quanto si degnò già di riprometterci. La frase della colletta
            «<em>pro nostrae servitutis augmento</em>» è profondamente
            significativa. Si tratta d’una intensificazione dello spirito della
            nostra vocazione liturgica e sacerdotale, giacché la <em>servitus</em>
            qui esprime ciò che i Greci intendono per λειτουργίας, (Luc. I, 23) cioè
            il <em>servitium sanctum</em>, il ministero dell’altare.</p>
            <p>L’antifona per la Comunione è tratta da san Marco (XI, 24); ma
            dev’essere fuori di posto. Nell’Antifonario Gregoriano seguiva il primo
            verso del salmo 129. «Io vi dico in verità: quando pregate, credete con
            viva fede d’impetrare ciò che dimandate, e vi sarà concesso».</p>
            <p>Sant’Agostino ha spiegato assai bene le condizioni della preghiera
            cristiana perché sia esaudita. O meglio, la preghiera consegue sempre il
            suo frutto primario, giacché il voto supremo del nostro cuore è la
            felicità, e Dio ce l’accorda questa felicità vera e suprema, ponendo
            ciascuno nelle condizioni più propizie affinché possa più facilmente
            conseguirla. Le condizioni variano a seconda delle disposizioni
            soggettive, e questo spiega la diversa condotta di Dio colle anime, così
            che questo egli conduce al cielo per mezzo dell’agiatezza, l’altro
            attraverso gli stenti; all’uno dà gagliardia, l’altro paralizza colle
            malattie, a ciascuno secondo che è più utile in relazione
            all’eternità.</p>
            <p>La colletta di ringraziamento è di carattere generico. «Quelli, o
            Signore, cui tu, colla grazia del Sacramento hai sublimato al consorzio
            della tua Divinità, fa che non vengano abbattuti dalla tentazione, cui
            purtroppo è esposta, a cagione della sua fralezza, la nostra povera
            umanità». Non si dice qui che Dio ci sottragga alla prova, – che
            equivarrebbe a sottrarci alla virtù ed al merito, tanto che san Giacomo
            predica beato colui che sostiene il cimento – ma si prega il Signore pei
            meriti del Divin Sacrificio, a rafforzarci talmente colla grazia sua,
            che il nemico non trovi diritti da affermare in noi, giusta quanto Egli
            medesimo disse prima della sua Passione: <em>Venit princeps mundi huius,
            et in me non habet quidquam</em><a href="#fn2" class="footnote-ref"
            id="fnref2" role="doc-noteref"><sup>2</sup></a>.</p>
            <p>Quanto è più facile di salvarsi in mezzo alla povertà e in una
            condizione sociale umile ed ignorata! Non che le ricchezze ed il grado
            siano in loro stessi biasimevoli; ma troppo spesso a questi beni vanno
            unite tali disposizioni d’animo e di ambiente, da rendere ben difficile
            il servizio di Dio. S’incomincia colle soverchie preoccupazioni per i
            beni materiali, e si finisce per perdere del tutto il senso
            sovrannaturale della vita cristiana e della santa mortificazione,
            divenendo «<em>inimicos crucis Christi</em>», come lamenta
            l’Apostolo.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Apoc.</em> III, 19.<a href="#fnref1"
            class="footnote-back" role="doc-backlink">↩︎</a></p></li>
            <li id="fn2"><p><em>Ioh.</em> XIV, 30.<a href="#fnref2"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 207-211.</p>
    </footer>
</body>
</html>
