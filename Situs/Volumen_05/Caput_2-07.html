<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-iv-dopo-la-pentecoste">DOMENICA IV DOPO LA
            PENTECOSTE</h3>
            <p><strong>«Ante natale Apostolorum».</strong></p>
            <p>L’ordine progressivo degli introiti salmodici ci mostra che queste
            messe domenicali dopo la Pentecoste costituivano da principio una serie
            a sé, oggi, pur troppo, turbata da frequenti lacune che risalgono almeno
            al VII secolo. La lista evangeliare di Würzburg, ci avverte che a Roma
            nel secolo VIII si contavano due seconde domeniche <em>post
            Pentec.</em>, una <em>ante natale Apostolorum</em>, ed una <em>post
            natale Apostolorum</em>; quindi continuava il ciclo <em>dominica
            tertia</em> e così di seguito. È importante il constatare che la festa
            di san Pietro e di san Paolo, al pari delle maggiori solennità
            dell’anno, costituiva un termine cronologico per computare le varie
            settimane del ciclo liturgico. L’odierno Evangelo della pesca miracolosa
            di san Pietro, nel medesimo evangeliario è assegnato alla II domenica
            prima del natale degli Apostoli, e questo forse era in relazione alla
            festa che Roma già si disponeva a celebrare con ogni maggior solennità.
            La fede dei nostri tempi può darci appena un’idea della devozione con
            cui nell’antichità cristiana era celebrato nell’Urbe il natale degli
            apostoli Pietro e Paolo. Da tutta l’Italia, anzi dalle più remote
            province d’Europa affluivano in quell’occasione carovane di pellegrini,
            nella cui mentalità Roma era l’immagine della celeste Gerusalemme, la
            città dei Martiri.</p>
            <hr />
            <p>L’antifona per l’entrata in chiesa del corteo dei celebranti, è
            derivata dal salmo 26, che ben riflette i sentimenti della Chiesa in
            questo periodo di combattimento e di pericolo. «Iahvè è mia luce e mia
            salvezza; chi debbo paventare? Gli avversari stramazzarono a terra e
            perirono». Questo prodigio, narrato già dagli Evangelisti in occasione
            della cattura del primo Giusto per eccellenza nell’orto Getsemani, si
            rinnova continuamente nella storia della Chiesa, dove troviamo che
            sempre tutti coloro che l’hanno osteggiata, hanno finito per precipitare
            nell’abisso.</p>
            <p>La melopea di questo salmo doveva avere un incanto affatto speciale,
            quando in antico veniva eseguita dal trepidi fedeli nell’oscurità delle
            catacombe. «Il Signore è mia luce e mio scudo; di che temerò io dunque?»
            Nerone, Domiziano, Valeriano, sono tutti stati sbalzati di trono per
            mano di Dio. Quella Chiesa invece che essi volevano distruggere, ancora
            sta salda, e domani anzi dall’alto del Vaticano succederà all’impero
            degli Augusti nell’egemonia universale del mondo.</p>
            <p>La colletta sembra quasi continuare l’idea accennata nell’introito.
            All’incremento della Chiesa molto contribuiscono le pubbliche condizioni
            sociali, le quali sono pur esse in mano di Dio, nel senso che, mentre i
            popoli si agitano e si scapricciano giusta le loro passioni, Dio però dà
            ordine a tutti quegli eventi, e li indirizza alla sua gloria finale e
            alla salvezza delle anime.</p>
            <p>Noi quindi preghiamo oggi colla Chiesa, che la divina Provvidenza
            disponga finalmente il corso degli avvenimenti umani in modo, che nulla
            venga ad impedire che la famiglia cristiana renda a Dio l’omaggio
            sociale della propria devozione. In altre parole, si domanda al Signore
            che non permetta che ritorni la persecuzione, perché, sebbene questa
            illustri la Chiesa coi Martiri, pure la vita normale della comunità
            cristiana si svolge meglio in tempo di pace e di favore.</p>
            <p>Assai probabilmente, anche la successione delle lezioni epistolari
            dopo la Pentecoste, da principio formava una serie a sé, oggi
            frequentemente turbata. Nell’odierna lezione, san Paolo a tratti
            vigorosi descrive l’attesa paziente, ma decisa di tutto il creato, onde
            essere affrancato dall’ignobile schiavitù a cui lo riduce il peccatore,
            per rivendicare contro di lui i suoi conculcati diritti di servire
            esclusivamente alla gloria di Dio. Il passo è misterioso, ma se ne
            comprende sufficientemente l’idea capitale. Come il peccato ha degradata
            l’intera creazione, così questa, anche nei suoi elementi insensibili,
            entra a parte della restaurazione messianica. In che modo? Non è questo
            il luogo d’una lunga esegesi; ci basti di far qui rilevare, che già
            adesso mediante i Sacramenti la materia viene elevata alla dignità di
            causa istrumentale nella santificazione dell’uomo.</p>
            <p>Il responsorio graduale tolto dal salmo 78, è identico a quello del
            sabato dei Quattro Tempi di dicembre, dopo la prima lezione. «O Iahvè! a
            cagione del tuo nome perdona le nostre colpe, ché altrimenti, avviliti
            sotto il peso del peccato, le nazioni idolatre ci riguarderebbero con
            scherno e direbbero: Dov’è il loro Dio? O Dio, salvezza nostra, ci aiuta
            e ci libera dalle avversità, per la gloria del tuo nome».</p>
            <p>Assai prima che san Paolo nell’Epistola ai Romani mettesse in piena
            evidenza la differenza che corre tra la salvezza che si ripromettevano
            quei che osservavano quel mezzo migliaio e più di opere prescritte dalla
            <em>Thora</em>, e coloro che, al pari d’Abramo, eran giustificati in
            grazia della fede, il Salmista continuamente insiste su questo concetto:
            Dio ci restituisce in sua grazia, ci sottrae ai castighi meritati dal
            peccato; ma tutto questo, a rigore di conti, non avviene già per qualche
            diritto che noi possiamo accampare sulla divina misericordia, ma
            <em>propter nomen suum</em>, a cagione cioè del suo stesso nome. Ecco
            perché il Verbo, incarnandosi, volle chiamarsi Gesù, cioè Salvatore.</p>
            <p>Il verso alleluiatico deriva dal nono salmo, che è alfabetico. Iahvè
            ha preparato il suo trono per far giustizia. Egli è il rifugio del
            povero nell’angustia. Questo povero misterioso, il quale ritorna con
            tanta insistenza sotto la penna dei sacri vati, è il figliuolo del
            legnaiuolo, è Gesù. Il Padre lo ha lasciato per breve tempo in balìa dei
            suoi nemici; ma il giorno di Pasqua ha finalmente accolto il suo
            appello, ha giudicato la sua causa, e d’imputato che era innanzi ad
            Erode e Pilato, lo ha costituito giudice dei vivi e dei morti.</p>
            <p>La narrazione evangelica della pesca miracolosa di san Pietro, (Luc.
            V, 1-11) prepara l’animo dei Fedeli a celebrare il natale di Colui che
            fu prescelto a trarre tutti gli uomini nella sua rete evangelica. Gli
            Apostoli aiutano, ma Pietro è quello che getta la rete in mare e compie
            la pesca prodigiosa, ad indicare che nella Chiesa, il centro
            dell’autorità risiede nel Romano Pontefice, di cui i vescovi e il clero
            sono gli ubbidienti cooperatori ed ausiliari nel sublime ministero della
            salvezza del mondo.</p>
            <p>Il verso <em>ad offerendum</em> tolto dal salmo 12, è comune al
            sabato prima della terza domenica di quaresima. «Rischiara il mio
            occhio, sì che io non dorma letargo di morte, e il mio nemico non dica:
            l’ho vinto». Trattasi delle illusioni spirituali, le quali sono uno dei
            più tremendi pericoli per la nostra vita interiore. L’amor proprio, il
            fumo delle passioni, ci danno un concetto di noi medesimi spesso assai
            diverso da quello che realmente siamo. Talora questa buona opinione
            magari è condivisa da tutto un ambiente adulatore. Eppure, innanzi a Dio
            noi forse allora ci troviamo in istato assai pericoloso, – <em>nomen
            habes quod vivas et mortuus es</em> – e tutti quei speciosi pretesti coi
            quali noi tentiamo di giustificare innanzi alla nostra coscienza il
            nostro modo irregolare di procedere, non sono che una specie di
            strabismo spirituale volontario, per detorcere studiatamente il nostro
            occhio interiore. Questa malattia tremenda delle illusioni, può colpire
            a preferenza le anime religiose, le quali per una certa superbia
            spirituale, sono portate più delle altre ad orpellare con motivi di
            strano misticismo, quello che invece rappresenta un vergognoso
            indietreggiare dell’anima sul cammino della perfezione.</p>
            <p>La colletta prima dell’anafora eucaristica, è comune col sabato
            innanzi la domenica di Passione, e vi si domanda che, in grazia del
            divin Sacrificio, il Signore rimeni a lui ed alla sua legge anche la
            nostra riluttante volontà. Dio non fa mai violenza al libero arbitrio,
            ché altrimenti la libertà dell’atto umano sarebbe distrutta. Spesso
            però, egli vince le precedenti nostre cattive disposizioni
            coll’efficacia della sua grazia; od allora egli ci dà di volere
            efficacemente il bene, non ostante tutti i traviamenti e tutta la
            riluttanza delle cattive abitudini, alle quali appunto va oggi
            attribuito l’epiteto della colletta: <em>rebelles compelle propitius
            voluntates</em>.</p>
            <p>L’antifona per la Comunione è tratta dal salmo 17. In mezzo al
            continuo fluttuare di questo mondo, in tutta questa instabilità delle
            cose, – πάντα ῥεῖ, ha detto il Filosofo – solo Dio non si muta, e rimane
            perciò sempre amico fedelissimo e base fermissima per quanti in lui
            confidano. Egli è uno scampo nel giorno della tentazione, giacché la
            sola invocazione del suo nome caccia in fuga i demoni. In una parola,
            Egli è il nostro Dio, cioè, non è un bene finito e particolare, ma tutto
            il bene, che compie perciò ogni nostro desiderio.</p>
            <p>La colletta di ringraziamento ha un carattere un po’ comune. «Il
            Mistero, al quale abbiamo testé partecipato, ci valga, o Signore, ad
            espiare le nostre colpe, e a premunirci contro i futuri pericoli».
            L’espiazione del peccato avviene in grazia del sangue della redenzione,
            nel quale l’Agnello innocente lava le colpe dei mortali; la protezione
            poi contro i pericoli é un effetto dell’aumento della grazia
            santificante, la quale nella Comunione, mettendoci a parte della vita di
            Gesù, ci agguerrisce e ci rende terribili all’avversario.</p>
            <p>Di quale abuso non si rende reo il peccatore, quando i beni creati,
            che, giusta il divino ordinamento, avrebbero dovuto essere i mezzi
            ordinari per elevarsi a Dio, egli li perverte in istrumenti di peccato e
            di dannazione!</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 110-114.</p>
    </footer>
</body>
</html>
