<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xxiv-dopo-la-pentecoste">DOMENICA XXIV DOPO LA
            PENTECOSTE</h3>
            <p>È l’ultima del ciclo estivo, e serve quasi di preludio al Sacro
            Avvento. La prima colletta, che in termini ancora enigmatici ci
            ripromette <em>remedia maiora</em>, e la lezione evangelica colla
            descrizione della seconda venuta del Figlio di Dio preparano l’anima al
            grande avvenimento che sta per celebrarsi; tra cinque settimane il Verbo
            di Dio, rivestito di carne umana, farà il suo primo ingresso nel mondo
            e, come dice quest’oggi l’Apostolo nell’epistola a quei di Colossi, Dio
            stesso allora ci introdurrà definitivamente nel regno dell’amore fondato
            dal suo diletto Unigenito.</p>
            <p>L’Antifonario Gregoriano non assegna che ventiquattro domeniche al
            periodo che corre tra la Pentecoste e l’Avvento. Siccome tuttavia la
            durata effettiva di questo ciclo dipende dalla data della Pasqua, se, a
            cagione d’una troppo precoce settuagesima, si sono dovuti omettere gli
            uffici di alcune domeniche dopo l’Epifania, queste collette e lezioni
            vengono riposte dopo la domenica 23 dopo la Pentecoste. Si fa allora in
            modo che i canti così antifonici che responsoriali di quest’ultima
            domenica del ciclo autunnale siano incessantemente ripetuti in ciascuna
            di queste sinassi domenicali supplementari. La messa assegnata alla
            domenica 24 conserva tuttavia il suo privilegio di precedere
            immediatamente il ciclo dell’Avvento; così che le messe intercalari
            debbono riporsi tra la domenica 23 e la 24, che perciò nel Messale ha il
            titolo di ultima dopo Pentecoste.</p>
            <p>Questo carattere un po’ incerto e fluttuante delle estreme sinassi
            dei due cicli dopo l’Epifania e prima dell’Avvento si verifica sin da
            antico. Il ricorso degli identici canti da ripetersi in queste
            domeniche, fa un po’ ricordare la povertà dei cicli greco e milanese.
            Nel rito greco, per esempio, il libro Οκτώηκος contiene gli uffici del
            ciclo liturgico che decorre dall’ottava di Pentecoste alla cosidetta
            domenica del Fariseo e del Publicano, quella cioè che da noi precede la
            settuagesima. Questa serie tuttavia comprende solo otto domeniche,
            giusta cioè il numero dei toni musicali greci, e si ripete
            indefinitivamente per la maggior parte dell’anno.</p>
            <p>La liturgia ambrosiana ha qualche cosa di simile, giacché la serie
            delle messe domenicali offre solo sei tipi, i quali invariabilmente si
            ripetono. La liturgia romana è assai più ricca, giacché anche
            quest’estremo gruppo di messe che chiude il cielo pentecostario, oltre
            ad offrire dei caratteri di veneranda antichità, non può dirsi che
            manchi affatto di varietà e di eleganza.</p>
            <p>Questa messa che immediatamente precede il periodo liturgico del
            sacro Avvento, non ha di proprio che le tre collette e le pericopi
            scritturali. Nella prima preghiera già si prelude all’Avvento, tempo di
            risveglio e di riscossa, giacché si supplica il Signore ad eccitare il
            torpore della nostra volontà colla sua grazia, affine di disporci a
            conseguire dalla sua bontà quei <em>remedia maiora</em> che Egli si
            prepara a darci. Quali sono questi <em>massimi rimedi</em>? L’avvento di
            Gesù, i santi Sacramenti, l’Eucaristia, che perennizza
            l’incarnazione.</p>
            <p>Perché tuttavia questi rimedi producano frutto abbondante, ci si
            richiede di cooperare, giacché, come graziosamente si esprimeva
            sant’Agostino: <em>Qui creavit te sine te, non salvabit te sine te</em>.
            È per questo che la Chiesa oggi invoca la divina grazia, affinché la
            pratica delle virtù cristiane serva quasi di preparazione e
            d’allenamento a rivivere il Cristo nella pienezza della sua santità.
            Questo esercizio di virtù cristiane viene chiamato oggi nella liturgia,
            <em>divini operis fructum</em>; a distinguerlo però da tutto quel
            vertiginoso rincorrersi della vita contemporanea, vita di furente
            attività materiale che altera molto spesso il sistema nervoso, e che,
            sotto le parvenze di dominare gli elementi, tende ad asservire lo
            spirito alla materia ed al senso, quest’attività soprannaturale è detta
            opera divina, perché ha per principio la grazia, e Dio per termine. A
            differenza delle varie opere della vita, essa viene chiamata <em>divini
            operis</em>, al singolare, perché un’unica cosa è assolutamente
            necessaria, un unico ideale deve dominare tutte le altre attività alle
            quali noi ci applichiamo, quella di cui appunto discorreva Gesù ai
            Cafarnaiti: <em>Hoc est opus Dei, ut credatis</em>. L’opera adunque di
            Dio per eccellenza, è una vita di fede.</p>
            <hr />
            <p>Preghiera. – Eccita, o Signore, il buon volere dei tuoi fedeli, onde
            cooperando ognor più fedelmente alla grazia dell’Eucaristico Mistero –
            ecco l’<em>opus divinum</em> per eccellenza – possano ottenere dalla tua
            misericordia soccorsi ancor più efficaci. Per il Signore.</p>
            <p>Oggi incomincia la lettura dell’epistola ai fedeli di Colossi, (I,
            9-14) che anticamente veniva continuata nelle messe feriali durante
            questa settimana. Le varie feste dei Santi che in seguito hanno occupato
            il posto delle «<em>missae cotidianae</em>» feriali, hanno sconvolto
            quest’ordine primitivo delle lezioni. Vi riparano tuttavia alquanto le
            lezioni scritturali dell’Ufficio mattutino, che a grandi tratti ci fanno
            percorrere durante il ciclo annuale tutta la Sacra Scrittura.
            Nell’odierna lezione l’Apostolo descrive la inesauribile ricchezza
            dell’ideale cristiano, la scienza delle vie di Dio, la fecondità delle
            buone opere, il consorzio dei Santi nel regno della luce, e la
            remissione dei peccati pel Sangue del Redentore. Egli insiste molto nel
            concetto che il Cristianesimo è vita, e come tale richiede sviluppo,
            gagliardia, dispiego d’energie, cosi che ogni fedele, sotto l’influsso
            della divina grazia, progredisca ogni di più nel rivivere la pienezza
            del Cristo.</p>
            <p>La seconda venuta del Figlio di Dio sulla terra è prefigurata dalla
            prima: onde quest’oggi, al termine dell’anno liturgico e prima di aprire
            il nuovo ciclo dell’Avvento, la Chiesa colle parole stesse di Gesù
            (Matt. XXIV, 15-35) ci descrive il grande cataclisma che porrà fine al
            mondo e precederà il giudizio universale. Gerusalemme era il centro e il
            simbolo dell’universo; onde in un’unica intuizione profetica sono
            compenetrate oggi nel Vangelo due distinte profezie: una relativa
            all’assedio e alla distruzione della Santa Città da parte dei Romani,
            l’altra relativa alla fine del mondo. L’avveramento della prima ci è
            pegno e garanzia sicura che anche la seconda si avvererà a suo
            tempo.</p>
            <p>Nella colletta prima dell’anafora, s’implora la divina clemenza
            perché accolga le preghiere e le oblate che tutto il popolo ha
            consegnate al sacerdote, perché ognuno contribuisca del suo meglio al
            sacrificio domenicale e collettivo, che in tal modo in antico veniva
            offerto per tutta la comunità dei fedeli. – Ecco la prima origine delle
            messe pro populo, che ancora adesso nei dì festivi i pastori d’anime
            sono tenuti ad offrire pel proprio gregge. –</p>
            <p>Pei meriti poi del divin Sacrifizio, si impetra dal Signore che la
            sua grazia attragga a sé i cuori, onde, distaccati dalle basse
            cupidigie, il nostro affetto s’indirizzi a lui solo.</p>
            <p>Gli affetti sgorgano dalla natura stessa dell’individuo, e la
            rivelano. L’uomo animalesco non nutrirà quindi che pensieri di carne,
            mentre colui al quale, come a Paolo, Cristo è vita, non avrà gusto che
            per le cose divine. Perché adunque le nostre opere ed i nostri ideali
            siano secondo Dio, importa sommamente che la grazia dello Spirito Santo
            non incontri in noi resistenza o contrasto alcuno a plasmare
            interiormente il Cristo, mentre, al dire dell’Apostolo, <em>si
            consurrexistis cum Christo, quae sursum sunt quaerite… quae sursum sunt
            sapite, non quae super terram</em><a href="#fn1" class="footnote-ref"
            id="fnref1" role="doc-noteref"><sup>1</sup></a>.</p>
            <p>Nella colletta eucaristica di rendimento di grazie, oggi facciamo
            appello all’efficacia medicinale del Sacramento, affinché risani quanto
            nell’anima ritrovasi di difettoso o di distorto. Da questa preghiera si
            scorge bene quanto la dottrina dell’antica Chiesa fosse contraria al
            rigorismo giansenistico dei secoli XVII e XVIII che, esclusa la maggior
            parte dei Cristiani dalla Sacra Mensa, dell’Eucaristia preparata da Dio
            ai poveri, – <em>parasti in dulcedine tua pauperi, Deus</em> – ne faceva
            appena l’annuo sacramento dei perfetti.</p>
            <p>V’hanno alcune tristi genie di demoni, contro i quali è troppo
            pericoloso di lottare direttamente corpo a corpo; e sono specialmente il
            demonio dell’incontinenza, dello scandalo e dell’apostasia dalla fede.
            Contro queste tentazioni, il mezzo più efficace per ottenere vittoria è
            sempre la fuga delle occasioni. Quando cioè si vede quest’abominio,
            giusta il consiglio del Vangelo, bisogna che l’anima voli a mettersi in
            salvo sui monti, sulle altezze cioè della fede e della santità,
            riparando nel Cuore aperto di Gesù.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Ad Coloss.</em> III, 1-2.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 211-214.</p>
    </footer>
</body>
</html>
