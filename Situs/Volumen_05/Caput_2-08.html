<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-v-dopo-la-pentecoste">DOMENICA V DOPO LA
            PENTECOSTE</h3>
            <p><strong>«Post natale Apostolorum».</strong></p>
            <p>Nella lista evangeliare di Würzburg l’odierna lezione evangelica è
            assegnata alla seconda domenica del ciclo di Pentecoste dopo la festa di
            san Pietro e di san Paolo, che sembra corrispondere appunto alla nostra
            quinta domenica. È assai notevole questa specie di ciclo liturgico
            romano attorno alla solennità dei due Principi degli Apostoli, e ci fa
            ricordare il tempo in cui, dopo la festa di Pasqua, questa era la
            ricorrenza più grande di Roma cristiana. Oltre le turbe infinite dei
            romei, in tale occasione convenivano regolarmente a Roma tutti i vescovi
            della provincia metropolitica del papa, per celebrare insieme con lui la
            festa degli Apostoli, e tenere quindi l’annuo concilio romano, di cui ci
            attestano le antiche fonti.</p>
            <p>Data tutta questa celebrità del natale dei Principi degli Apostoli a
            Roma, a cagione sopratutto del suo significato dogmatico, si comprende
            facilmente l’opportunità d’istituire un ciclo liturgico in preparazione
            a tanta solennità.</p>
            <hr />
            <p>Il verso per l’ingresso del celebrante deriva dal salmo 26, come
            quello della precedente domenica. «Ascolta, o Iahvè, il grido che io
            levo a te. Sii tu mio aiuto. Non mi abbandonare, né mi dispregiare, o
            mio Dio e mia salvezza».</p>
            <p>Non ci deve recar maraviglia che la maggior parte d’introiti
            salmodici esprima con vigorosa gagliardia lo strazio dell’anima, che,
            alle prese coi suoi spirituali nemici, invoca aiuto dal Signore. La pace
            della lieta vittoria non è per la vita presente, la quale, invece, dal
            Veggente di Hus è stata definita siccome tempo di duro servizio
            militare, tempo di cimento.</p>
            <p>L’esordio della colletta s’ispira al famoso testo di san Paolo, (I
            Cor. II, 9) dove insegna che occhio non vide, né orecchio intese, né
            intelletto valse mai a comprendere il bene che Dio ha preparato a chi lo
            ama. Questo bene non è altro che Dio, bene affatto sproporzionato alla
            nostra povera natura umana, ma al quale ci allena egli stesso mediante
            l’effusione del Paraclito nell’anima. Quando lo Spirito Santo ci accende
            in cuore la sacra fiamma della carità, allora tutte le cose del mondo
            non valgono a recar refrigerio al calore che ci strugge. L’anima in
            questo stato trovasi immersa come in un crogiuolo d’amore, in attesa che
            Dio stesso ponga termine a questo martirio, dandole finalmente quello di
            cui solo ha bisogno: il divino bene. Allettata pertanto da promesse cosi
            sublimi, la Chiesa oggi nella colletta induce l’anima fedele a dimandare
            appunto il dono di questo sacro amore.</p>
            <p>Sono da notar le parole del testo liturgico: <em>te in omnibus et
            super omnia diligentes</em>. Il cuore dei Santi, dei veri amanti di Dio,
            non diventa punto quale masso d’arida pomice, in guisa da rendersi
            insensibile, e da non sentire più alcun affetto per le creature. Nulla
            di più falso di questa concezione della santità, e basterebbe a
            dimostrarlo il cuore bollente e generoso di san Paolo, quale ci si
            rivela nelle sue lettere. Le vicende della Chiesa, la sorte degli amici
            e dei discepoli, i tradimenti dei falsi fratelli lo appassionano
            gagliardamente; ma è sempre la carità di Cristo quella che segna il
            ritmo dei palpiti del suo cuore apostolico, cosi che egli tutto quello
            che intende, vuole ed opera, tutto compie <em>in Christo Iesu</em>.</p>
            <p>La lezione che segue è tratta dalla prima epistola di san Pietro
            (III, 8-15). È probabile che la lettura di san Pietro, che in queste
            quattro domeniche prossime al natale degli Apostoli si alterna con
            quella di san Paolo, turbando cosi l’ordine primitivo delle pericopi,
            sia stata istituita in relazione appunto alla loro prossima festa.
            Nell’odierno brano, il primo vicario di Cristo istruisce il gregge
            fedele, a custodire colla pratica d’ogni più bella virtù quel tesoro di
            benedizione che ha ereditato dal Signore. Di fuori impera Nerone che
            incendia, infama, condanna al rogo quanti credono in Gesù. I cristiani,
            a confessione dello stesso Tacito, vengono coinvolti nell’accusa, non
            solo d’incendiari di Roma, ma di nemici e di odiatori del genere umano.
            Non importa, insegna l’Apostolo. Anche Gesù fu accusato d’ogni peggior
            delitto; ed Egli soffrì in silenzio, non minacciando, ma benedicendo. Se
            i fedeli vorranno seguirne l’esempio, nulla potrà loro nuocere, giacché
            nel giorno dell’eternità Dio restituirà loro con centuplicato vantaggio
            tutto quello di cui essi saranno stati privati per breve ora nel
            tempo.</p>
            <p>Il responsorio derivato dal salmo 83, è comune al primo lunedì di
            quaresima: O Iahvè, nostra unica difesa, tu ci riguarda, giacché il
            servo sta a conto del suo padrone. O Iahvè, che fai risplendere
            nell’orbe la virtù di tua possanza, accogli benigno le preci dei servi
            tuoi, e distendi in loro favore quel braccio potente, il quale annienta
            la virtù degli avversari loro e tuoi.</p>
            <p>Il verso alleluiatico deriva dal salmo 20: O Signore, che adoperi la
            tua forza ad abbattere i nemici del vero re, Cristo Gesù, mira com’Egli
            insieme col suo mistico corpo se ne allieti, e sollevi a te inni
            d’azioni di grazie. Non a noi, o Signore, non a noi, deboli creature, ma
            a te e al tuo Cristo va attribuita la gloria ed il merito di
            quest’insigne impresa, d’aver liberato cioè il tuo popolo credente dalla
            schiavitù egiziaca, per introdurlo nel regno dell’eterna salvezza.</p>
            <p>Il brano del Vangelo di san Matteo, (V, 20-24) insiste con terribile
            austerità sul precetto della carità fraterna. La preghiera e il
            Sacrificio che ci dovrebbero unire intimamente a Gesù Cristo, possono
            talora riuscire infruttuosi, quando noi ci ostiniamo colpevolmente a
            rimaner divisi dalle membra mistiche del suo corpo. Per un membro
            adunque è condizione essenziale di vita e di salute aderire al corpo.
            Separato da questo, imputridisce. Lo spirito di Cristo è nella Chiesa e
            nella comunione dei Santi; aderiamo pertanto a quest’unione con tutto
            l’animo, se vogliamo che il soffio vitale del Salvatore pervada anche
            noi e ci comunichi una vita divina.</p>
            <p>Il verso pel salmo offertoriale 15, è comune al lunedì dopo la
            seconda domenica di quaresima. – Tutti questi canti dopo Pentecoste,
            nella tradizione manoscritta gregoriana hanno un po’ dell’incerto, e
            sono stati raccolti con criterio di centonizzazione. – «Io benedirò
            Iahvè, il quale é divenuto mio consiglio. Il mio occhio lo rimira sempre
            a sé dinanzi. Se egli è alla mia destra, non vacillerò giammai».</p>
            <p>Splendidamente detto; per non errare, bisogna mirare sempre in alto,
            a Dio, giudicando delle cose umane, non colla sola ragione, ma colla
            fede; rimirandole non come appariscono al senso o alla passione, ma come
            esse realmente sono nel giudizio di Dio. Tanto, dunque, è importante il
            culto che deve avere l’anima per la presenza divina che dovunque
            l’accompagna. Per questo la Chiesa ci fa recitare nell’ufficio del
            mattino il bel versetto, che può servire altresì come giaculatoria fra
            il giorno: <em>Et sit splendor Domini Dei nostri super nos, et opera
            manuum nostrarum dirige super nos</em>.</p>
            <p>Oggi la preghiera che fa da preludio al canto dell’anafora
            consacratoria è molto espressiva, ed allude all’antico rito
            dell’oblazione, quando cioè nelle sinassi stazionali tutti i fedeli
            presentavano all’altare le proprie oblate, per partecipare quindi
            collettivamente al Sacrificio Eucaristico, che in tal caso veniva
            offerto per tutti. – Ecco la primitiva disciplina della <em>missa pro
            populo</em>, che anche oggi nei dì festivi i pastori d’anime devono
            celebrare pei propri fedeli. – «Sii propizio, o Signore, ai nostri voti,
            ed accetta l’offerta dei tuoi servi, in modo che, ciò che ciascuno
            personalmente ha presentato all’altare a tuo onore, valga a salvezza
            dell’intera comunità dei fedeli». Non si poteva esprimere più
            graziosamente l’efficacia della Comunione dei Santi, di cui il
            Sacrificio Eucaristico è precisamente il simbolo ed il pegno.</p>
            <p>L’antifona per la Comunione é tolta dal salmo 26, e descrive i
            sentimenti dell’anima fedele inondata dalla gioia pel possesso del suo
            Dio sacramentato. In quei momenti solenni si sente tutto il vuoto delle
            gioie di questo mondo, in confronto a quella che Dio tiene riserbata per
            chi lo ama. «Una cosa ho dimandato al Signore, una cosa ho chiesto a
            lui; che io rimanga per tutti i giorni della mia vita nella casa di
            Dio». Si può rimanere continuamente presso al Tabernacolo Eucaristico
            collo spirito, anche quando i doveri materiali del nostro ufficio
            vogliono che ne siamo lontani col corpo. Così faceva la beata genitrice
            di colui che nel IX libro delle sue Confessioni scrisse: <em>Ad pretii
            nostri sacramentum ligavit ancilla tua animam suam vinculo fidei</em><a
            href="#fn1" class="footnote-ref" id="fnref1"
            role="doc-noteref"><sup>1</sup></a>.</p>
            <p>La colletta eucaristica descrive i frutti della sacra Comunione.
            «Fa’, o Signore, che quanti pur ora hai saziati col celeste dono del tuo
            Sacramento, siano purificati sin dai più occulti nèi di malizia, onde
            scampare altresì dagli assalti insidiosi dell’avversario».</p>
            <p>Il nesso che stabilisce qui la sacra liturgia tra l’audacia del
            demonio e la nostra codardia in macchiarci di colpa, pur troppo è
            verissimo. Siamo noi che coi peccati diamo forza al diavolo e gli
            concediamo impero su di noi medesimi. Se noi fossimo più diligenti a
            respingerlo, egli non avrebbe su di noi alcun potere, come appunto disse
            di sé Gesù: <em>Venit princeps mundi huius et in me non habet
            quidquam</em>.</p>
            <p>Per poter pregare bene, cioè elevare la mente a Dio, bisogna che
            l’anima vi si sia già preparata mediante il distacco dalle cose
            materiali. È per questo che la Chiesa suol premettere un periodo di
            sacra preparazione alle solennità maggiori dell’anno; affinché cioè la
            purità interiore, la preghiera assidua, la penitenza e la devozione ci
            dispongano ad accogliere fruttuosamente le grazie particolari, che il
            Signore più largamente suol dispensare in occasione delle grandi feste
            del ciclo ecclesiastico.</p>
            <ol>
            <li id="fn1"><p>S. Aug. <em>Confess.</em>, lib. IX, c. XIII, n. 36.<a
            href="#fnref1" class="footnote-back" role="doc-backlink">↩︎</a></p></li>
            </ol>
            </aside>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 114-118.</p>
    </footer>
</body>
</html>
