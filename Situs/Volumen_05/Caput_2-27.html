<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xxi-dopo-la-pentecoste">DOMENICA XXI DOPO LA
            PENTECOSTE</h3>
            <p><strong>«VI post nat. sancti Cypriani»</strong></p>
            <p>Un profondo senso di mestizia pervade oggi tutti i canti della messa.
            Questo sentimento però raggiunge il colmo nell’offertorio di squisita
            fattura gregoriana, e che nella sua primitiva redazione costituiva un
            vero gioiello musicale.</p>
            <p>Lo stato infatti dell’anima che geme sotto la mano pesante della
            divina giustizia, è descritto stupendamente in questo brano del testo
            sacro, che l’ispirazione musicale gregoriana volle adornare con una
            efficacissima melodia.</p>
            <p>Giobbe è altresì un simbolo di Gesù crocifisso, tanto che nei primi
            secoli il suo libro veniva letto durante la settimana Santa. Un profondo
            mistero pervade tutte quelle pagine: il Paziente d’Idumea, piagato e
            disteso sul letamaio, protesta la propria innocenza, mentre i suoi
            spietati interlocutori, argomentando dalla acerbità delle pene che egli
            soffre e dall’equità della divina giustizia, tentano di dimostrare che
            ciò avvenga in punizione dei suoi peccati. Il significato tipico della
            profezia dà ragione ad entrambi: Gesù è la stessa santità, ma la
            giustizia di Dio perseguita in lui le nostre colpe, di cui egli, nella
            sua infinita misericordia, volle liberamente caricarsi.</p>
            <hr />
            <p>L’introito deriva dal libro d’Ester (XIII, 9, 10-11). Mardocheo,
            appresa la nuova che, ad istigazione d’Aman, tutto il popolo di Dio era
            stato condannato a morte, si umilia, fa penitenza insieme con Ester, e
            ricorre al presidio sicuro della preghiera. Quanta rassegnazione e
            quanta fede non traspirano dalle sue parole! Egli non presume
            d’investigare i giudizi di Dio, che alle volte punisce le nostre colpe
            in questo mondo per non averle a punire nell’altro. Se però Dio ha
            disposto di far grazia ad Israele, – bella quest’umile insinuazione alla
            misericordia! – nessuno allora potrà opporsi ai suoi voleri, e le stesse
            mene degli oppressori della famiglia del Signore saranno ordinate dalla
            Provvidenza ad un più splendido trionfo della santa Religione.</p>
            <p>Quest’ultima osservazione traduce il segreto di tutta la filosofia
            della storia ecclesiastica. Il male, che per permissione di Dio compie
            la malizia delle creature, rientra nel piano splendido della divina
            Provvidenza, la quale raggiunge i suoi più sublimi fini, per opera
            appunto dei suoi più accaniti avversari. Come il demonio il quale,
            vagliando dispettosamente il grano, reca un utile servigio al gran Padre
            di famiglia, così pure fanno tutti gli empi. Senza volerlo e loro
            malgrado, essi servono a Dio e ne preparano il trionfo.</p>
            <p>Nella colletta oggi si supplica il Signore, perché custodisca la sua
            comunità Cristiana. – Lo spirito che informa l’antica liturgia è sempre
            eminentemente sociale; l’individuo scomparisce nella collettività della
            comunione della Chiesa. – S’implorano poscia due grazie importanti:
            dapprima la difesa contro le insidie del demonio che, pur di ritrarci
            dal bene, suscita ostacoli materiali, morali e spirituali, discordie
            civili, epidemie, tentazioni; quindi s’impetra quel particolare spirito
            di devozione, – la <em>pietas</em>, che è uno dei sette doni dello
            Spirito Santo – in grazia del quale l’animo si sente attratto ed
            inclinato al divin servizio ed alla pratica delle opere virtuose.</p>
            <p>Nel brano dell’epistola agli Efesini, (VI, 10-17) si descrive la
            fiera lotta che i fedeli sostengono contro il demonio, lotta tanto più
            terribile, perché viene combattuta spirito contro spirito. Nelle
            tentazioni, in ispecie quando il campo di combattimento è la stessa
            anima colle sue operazioni spirituali, l’arma più efficace contro il
            demonio è precisamente la fede. Appunto per questo, Dio permette che
            alcuni Santi sostengano tali sorta di lotte interne contro il nemico del
            genere umano, affinché la loro fede venga sempre più purificata e
            rafforzata serva d’esempio ai fedeli, ed al demonio sia inflitta una più
            tremenda umiliazione. È questa appunto la storia di Giobbe, la quale,
            sotto vari nomi e circostanze diverse, si prolunga e si ripete
            indefinitivamente nei fasti della storia della Chiesa.</p>
            <p>IL responsorio da modularsi sulla scala dell’ambone, è tratto dal
            salmo 89. Gli antichi prodigi compiuti dal Signore nei primi secoli del
            regno d’Israele o della costituzione della Chiesa, ci danno la garanzia
            che il suo aiuto non verrà meno neppure ai giorni nostri; giacché Egli è
            sempre quel medesimo Dio costante ed immutabile, che preesisteva alla
            formazione del creato. Come la sua mano amorosa ci trasse fuori dal
            nulla per un eccesso di condiscendenza, così oggi questo medesimo amore
            ci conserva nell’essere, e non ci sottrae le cure più affettuose della
            sua Provvidenza.</p>
            <p>Il verso alleluiatico è derivato dal salmo 113, che era uno dei salmi
            convivali pasquali, che perciò anche Gesù Cristo eseguì coi suoi
            Apostoli nell’ultima Cena. Cantato però così com’è descritto
            nell’odierno Graduale, senza i versetti che seguono, esso non dà un
            senso compiuto. «Quando Israel uscì dall’Egitto e la progenie di
            Giacobbe di mezzo a un popolo barbaro…».</p>
            <p>È da notarsi che in fatto di cultura puramente civile, l’antico
            Egitto era senza paragone assai superiore al popolo giudaico. Lo Spirito
            Santo tuttavia chiama barbari i sudditi del Faraone, perché la civiltà
            d’un popolo non si misura unicamente dalle sue condizioni materiali ed
            artistiche, ma la si deve arguire massimamente dall’elevazione
            spirituale della sua vita e cultura. Sotto quest’aspetto, la civiltà
            israelitica, quale riluce dalla Bibbia, supera di gran lunga tutte le
            più celebri civiltà degli antichi popoli, e dimostra l’origine
            soprannaturale della fede giudaica.</p>
            <p>La parabola evangelica (Matt. XVIII, 23-35) del servo spietato verso
            il suo debitore, che, giusta il Capitolare di Würzburg, apparterrebbe
            alla quarta domenica dopo san Cipriano, è il commento più autorevole a
            quelle parole dell’Orazione domenicale: «Rimetti a noi i nostri debiti,
            come noi li rimettiamo ai nostri debitori». La misura delle divine
            misericordie viene determinata da noi stessi, e corrisponde in tutto a
            quella che noi avremo adoperato verso i nostri simili.</p>
            <p>Il verso offertoriale è tratto, com’è stato detto, dal primo capitolo
            di Giobbe; ma spogliato, com’è oggi, dei suoi primitivi emistichi
            antifonici, quali trovansi nell’Antifonario Gregoriano, è diventato una
            semplice recita perdendo così in gran parte quel bollente carattere
            drammatico che volle imprimergli l’antico musicista della <em>Schola
            Romana</em>.</p>
            <p>Giobbe disteso sul letamaio, pur protesta la sua innocenza e dice che
            le sue carni non sono poi di bronzo, da poter sostenere tanto dolore. La
            splendida composizione musicale termina con un appassionato grido a
            quella felicità che forma il supremo desiderio di ciascun cuore.
            <em>Quoniam, quoniam, quoniam non revertetur oculus meus, ut videam
            bona, ut videam bona, ut videam bona, ut videam bona, ut videam bona, ut
            videam bona, ut videam bona, ut videam bona, ut videam bona.</em>
            L’umanità s’affanna con tutte le sue energie ad affermare questa sua
            insaziabile sete di felicità e di bene; ma per ritrovare l’una e
            l’altro, bisogna sollevarsi più alto di quello che possa mirare l’occhio
            ed intender l’orecchio, salendo sino alla contemplazione di Colui che si
            presentava ad Abramo siccome <em>omne bonum</em>.</p>
            <p>La colletta d’introduzione all’anafora consacratoria, domanda al
            Signore la benigna accettazione delle oblate, di cui perciò così
            descrive il duplice frutto spirituale: il Sacrifizio Eucaristico, oltre
            al placare e soddisfare per noi la divina giustizia, ci restituisce in
            pari tempo a quello stato di salvezza e di salute, nel quale Dio
            primieramente aveva creato i Progenitori. Tale riparazione, in virtù del
            Sangue del Testamento Nuovo, è un atto grazioso della divina
            misericordia, alla quale nella colletta si attribuisce il titolo cosi
            espressivo di potente. Dio infatti <em>superexaltat misericordiam
            iudicio</em>, avendo essa trionfato della stessa giustizia divina,
            giusta quanto è scritto: <em>Et misericordia eius super omnia opera
            eius</em>.</p>
            <p>Il verso per la Comunione deriva dal salmo 118. La navicella della
            Chiesa sta quasi per sommergere all’infuriare della burrasca. L’anima
            cristiana ripone però in Dio ogni sua fiducia, ed attende, non già
            l’aiuto umano, ma la salvezza del Signore, quella appunto che il
            Salmista chiama: <em>Salutare tuum</em>. Essa domanda quando Dio
            giudicherà i suoi spirituali avversari. Questo giudizio tuttavia è già
            compiuto, pel fatto stesso che i nemici della luce e del bene si pongono
            da loro medesimi fuori di questi beni, giusta la parola evangelica:
            <em>Qui non credit, iam iudicatus est</em><a href="#fn1"
            class="footnote-ref" id="fnref1"
            role="doc-noteref"><sup>1</sup></a>.</p>
            <p>Nella colletta di ringraziamento chiamiamo quest’oggi l’Eucaristia il
            cibo che ci nutre per l’eternità, ed imploriamo la grazia che la
            Comunione sacramentale abbia per effetto l’intima adesione della mente,
            del cuore e della volontà a Gesù, che vuol farci rivivere di se
            medesimo.</p>
            <p>Le divine Scritture, e particolarmente san Paolo, assegnano a san
            Michele, da cui appunto sono talora intitolate queste domeniche, –
            <em>post sanctum Angelum</em> – una parte decisiva nella lotta che
            sostiene la Chiesa contro il demonio. Lo svolgimento del mistero
            d’iniquità, già iniziato quando l’Apostolo scriveva ai Tessalonicesi
            (Thessal. II, 2), viene ritardato dal potente Duce delle Milizie
            celesti, il quale però riporterà la vittoria finale e decisiva
            sull’Anticristo. La protezione di san Michele su tutta la Chiesa, deve
            ispirarci la più devota fiducia nella sua intercessione e l’orrore più
            profondo per le sette secrete ed infernali, che sono come gli strumenti
            esterni che adopera il demonio nella sua lotta contro Dio e la sua
            famiglia.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Ioh.</em> III, 18.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 199-203.</p>
    </footer>
</body>
</html>
