<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xviii-dopo-la-pentecoste">DOMENICA XVIII DOPO LA
            PENTECOSTE</h3>
            <p><strong>«III post nat. sancti Cypriani».</strong></p>
            <p>Giusta il rito romano, dopo la veglia a san Pietro, quest’oggi
            dovrebbe essere giorno di vacanza. Infatti l’odierna messa coll’epistola
            ai Corinti che rompe la serie delle lezioni tratte dall’epistola agli
            Efesini, rivela subito il suo carattere di aggiunta posteriore. Tale
            interpolazione tuttavia è abbastanza antica, giacché la ricorda già
            Paolo Diacono. La cagione è ovvia: fuori di Roma, specialmente nei
            numerosi monasteri, la vigilia domenicale del sabato dei IV Tempi o non
            aveva luogo, o veniva celebrata con un rito affatto diverso da quello
            papale. In Roma, questa vigilia terminava sempre colla messa, che
            rappresentava il vero sacrificio domenicale; dove invece questa vigilia
            dal tipo antico romano non era in uso, il popolo non poteva rimanere di
            domenica senza la celebrazione della messa; onde la <em>dominica
            vacat</em> dei sacramentari romani, non tardò fuori di Roma ad avere il
            proprio formulario liturgico.</p>
            <hr />
            <p>L’introito, invece che dal Salterio, è tratto dall’Ecclesiastico,
            (XXXVI, 18) ed inizia così un ciclo d’antifonia introitale affatto
            speciale, e propria di queste ultime domeniche dopo Pentecoste. «Tu, o
            Signore, fa’ che coloro i quali attendono il tuo aiuto, non rimangano
            delusi nella loro speranza, ma conseguiscano anzi quel premio che hanno
            ripromesso i tuoi Profeti. Ascolta pertanto le preghiere del tuo servo,
            ed insieme alle sue, accogli quelle di tutto quanto il popolo tuo di
            Israel».</p>
            <p>I Profeti ci hanno promesso l’aiuto di Dio, ma bisogna ben intendere
            il valore spirituale del loro messaggio, per non materializzarlo a modo
            degli Ebrei e degli antichi chiliasti. Diceva perciò sant’Agostino ai
            suoi fedeli: Non vi ripromettete quello che neppure il Vangelo vi
            promette. Iddio non garantì la vita corporale e i beni di questa terra
            neppure al Figliuol suo ed agli Apostoli. È vano adunque attendere
            incondizionatamente da Dio questa specie di beni materiali, i quali Egli
            ci largisce solo in relazione alla salvezza dell’anima. Questa salvezza
            dell’anima per mezzo della grazia, forma l’oggetto della nostra
            speranza, la quale vuole essere ferma, solidamente poggiata sulla bontà
            di Dio.</p>
            <p>La colletta supplica la divina bontà, perché voglia dirigere colla
            sua grazia i movimenti del nostro libero arbitrio, giacché solo così le
            nostre azioni possono riuscire a Dio gradite, e meritare l’eterna
            ricompensa. Ecco un argomento che, ben ponderato, deve consolidare
            l’anima nella santa umiltà. Tutto quello che facciamo di bene è opera
            della grazia, è un dono ricevuto dall’alto. <em>Si autem accepisti</em>
            – scrive l’Apostolo – <em>quid gloriaris, quasi non acceperis?</em><a
            href="#fn1" class="footnote-ref" id="fnref1"
            role="doc-noteref"><sup>1</sup></a>.</p>
            <p>Nel brano dell’Epistola ai Corinti, (I, I, 4-8) l’Apostolo rende vive
            grazie a Dio per la larga effusione dei suoi carismi sulla chiesa di
            Corinto, spiegando che la vera maniera d’arricchire spiritualmente,
            consiste nell’unire tutte le parole, le opere e le intenzioni nostre a
            quelle di Gesù, in modo che la vita sua si riveli e quasi si prolunghi
            nella nostra.</p>
            <p>Il graduale, tratto dal salmo 121, è comune con quello della quarta
            domenica di quaresima, ma oggi viene richiamato dall’antifona
            introitale, dove pure s’invoca la pace. Il Salmista, dopo gli affanni
            dell’esilio di Babilonia, finalmente si rallegra all’inaspettato
            annunzio, che insieme col suo popolo potrà nuovamente valicare le soglie
            sante del tempio di Iahvè sul Sion. L’ira e la giustizia di Dio hanno
            disperso Israele colla spada, l’incendio, la guerra e la schiavitù; ma
            questa vendetta divina non può mai essere scompagnata da un’ineffabile
            misericordia. Dio pertanto restauri egli stesso le rovine che ha
            accumulato nella sua cittadella di Gerusalemme, e la carestia degli anni
            antecedenti venga posta in oblio dall’abbondanza d’ogni bene dentro il
            giro turrito della capitale della teocrazia giudaica.</p>
            <p>Tutto questo va evidentemente sollevato ad un significato spirituale.
            La pace che qui si descrive, costituisce quasi l’atmosfera della
            Gerusalemme celeste, dove Dio stesso, bene supremo, colmerà ogni nostro
            desiderio e ci costituirà in una pace imperturbabile.</p>
            <p>Il verso alleluiatico deriva dal salmo 101, e profetizza la
            trascendenza del nuovo Patto, al quale aderiranno tutti i gentili coi
            loro re. Contro il regionalismo intransigente dei giudaizzanti della
            prima ora, quello che Paolo incontrava costantemente sui suoi passi, è
            interessante il constatare l’importanza che assume nella predicazione
            profetica, l’internazionalizzazione della Religione Messianica.</p>
            <p>La lezione evangelica di san Matteo, (IX, 1-8) descrive la guarigione
            del paralitico. Il peccato, essendo un debito contratto colla divina
            giustizia, non può essere condonato che da Dio; onde la potestà di
            rimettere i peccati concessa da Gesù alla Chiesa, è una prova della sua
            divinità. L’ultimo verso dell’odierna lezione, colle turbe che
            glorificano Dio perché ha dato agli uomini tale potestà, può essere
            inteso come un giudizio soggettivo del popolo, il quale ancora non aveva
            compresa la divinità di Gesù.</p>
            <p>La frase tuttavia cela un significato più arcano. In Gesù la divinità
            operava i miracoli per mezzo della sua umanità; onde qui il sacro Testo
            vuole insinuarci la verità dell’umanità del Salvatore congiunta
            ipostaticamente al Verbo, dal quale deriva tanta efficacia e valore
            infinito di redenzione. Di più, la narrazione evangelica della
            remissione dei peccati al paralitico, ha un valore, oltre che storico,
            anche simbolico e profetico. Questa potenza di cancellare i peccati
            doveva essere comunicata agli uomini, cioè agli Apostoli ed ai loro
            successori nel sacerdozio. Lo Spirito Santo allarga perciò l’orizzonte
            della scena evangelica, e perciò le turbe si rallegrano senz’altro che
            gli uomini abbiano anch’essi derivato dal cielo tale autorità
            eminentemente divina.</p>
            <p>L’antifona per l’offertorio trae saltuariamente i suoi elementi
            dall’Esodo (XXIV), e narra del sacrificio solenne col quale Mosè sancì
            nel sangue delle vittime l’alleanza tra Iahvè ed Israele. È un danno
            però che nel Messale Romano questo splendido offertorio sia ridotto al
            solo verso iniziale. Negli antichi Antifonarii la composizione assorge
            alla grandiosità d’un vero dramma liturgico. Il Legislatore, dietro
            invito di Iahvè, sale sulle vette del Sina e, bocconi davanti la maestà
            di Dio, intercede per l’apostasia del popolo, implorando perdono. Il
            Signore gli risponde: «Farò giusta la tua parola». Allora Mosè, preso
            animo, lo prega di svelargli la sua gloria. «Nessuno – risponde Iahvè –
            può tollerare i miei fulgori e durare ancora in vita. Sali pertanto su
            questa rupe; al mio passaggio la mia mano farà schermo su di te, perché
            non ti abbagli il mio splendore. Quando sarò passato, allora ritirerò la
            mano mia, e tu potrai vedere dietro le spalle il riflesso della mia
            gloria » (Es. XXXIII, 13-23).</p>
            <p>Questo racconto, rivestito di splendide melodie nell’Antifonario
            Gregoriano, ha un significato assai profondo. La visione della divina
            essenza non appartiene allo stato di semplici viatori, e probabilmente,
            come pensano i Dottori, non venne mai accordata ad alcuno durante la
            vita, essendo privilegio unico del Cristo. La nostra natura mortale è
            inadatta a tale stato, il quale importerebbe con sé il possesso attuale
            ed inamissibile del Sommo Bene. La fede però ci viene in aiuto; essa fa
            quasi da velo sul volto di Dio, in modo che i raggi della sua gloria
            illuminino il nostro cammino senza abbagliarci e senza toglierci il
            merito della virtù, il quale suppone la libertà dell’umano arbitrio.</p>
            <p>La colletta prima dell’anafora, ricorda dapprima che il divin
            Sacrificio ci pone in così intime relazioni colla Divinità, che mentre
            noi le offriamo i nostri doni, essa a sua volta ci ricambia col dono di
            sé medesima. Questo stato tuttavia così sublime al quale c’inizia la
            fede, esige una fedele corrispondenza da parte nostra; onde oggi
            supplichiamo la divina clemenza, che ci conceda d’esprimere colle opere
            quella dignità di figli di Dio e di consorti della Divina Natura, di cui
            ci è pegno il Sacramento. Allora in noi la verità sarà piena ed intera,
            quando, ad immagino del divin Verbo, esprimeremo noi pure la bontà e la
            bellezza paterna.</p>
            <p>L’antifona per la distribuzione dei Sacri Misteri è tolta dal salmo
            95. «Suvvia, prendete le oblazioni e varcate le soglie di Iahvè;
            adoratelo nel suo santo tempio». Nell’antico Patto, era il popolo che
            portava a Dio doni nel tempio; nel nuovo, è Dio invece che si dà in dono
            al suo popolo.</p>
            <p>Nella colletta di ringraziamento, dopo reso a Dio il tributo di
            nostra riconoscenza pel Sacramento che abbiamo ricevuto, lo supplichiamo
            a renderci ognor più degni di parteciparne.</p>
            <p>Ben detto! Una Comunione ben fatta, giusta la dottrina dei Santi è il
            miglior preparamento alla Comunione successiva, giacché il divin
            Sacramento riesce tanto maggiormente proficuo, quanto più l’anima è
            disposta ad unirsi a Gesù. Ora, per conseguire queste felici
            disposizioni, quale mezzo più efficace della Comunione stessa, nella
            quale Gesù pone in comune coll’anima i tesori della sua Passione e le
            ineffabili pulsazioni amorose del suo Sacro Cuore?</p>
            <p>Iddio conserva un ordine meraviglioso nella distribuzione delle sue
            grazie, onde nel nostri bisogni non bisogna stancarsi dal pregare e
            dall’attendere pazientemente l’ora delle divine misericordie. È vero che
            nelle Sante Scritture Iddio ha promesso d’esaudire le preghiere degli
            umili; ma una grazia fuori di proposito non sarebbe più grazia; onde, se
            talvolta il Signore ritarda il suo soccorso, è per renderlo più dolce,
            più efficace, più utile. Tale è il profondo significato che si cela
            nell’invocazione dell’odierno introito, e in quelle altre parole
            d’Isaia: <em>Qui crediderit, non festinet</em> (XXVIII, 16).</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p>I <em>ad Cor.</em>, IV, 7.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 187-191.</p>
    </footer>
</body>
</html>
