<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xi-dopo-la-pentecoste">DOMENICA XI DOPO LA
            PENTECOSTE</h3>
            <p><strong>«Prima post sancti Laurentii».</strong></p>
            <p>La messa odierna ha un carattere festivo assai ben marcato, ed in
            alcuni documenti viene elencata siccome quella della prima settimana
            dopo la solennità del martire Lorenzo. Quest’elencazione però non può
            corrispondere sempre all’XI domenica dopo Pentecoste, giacché il punto
            di partenza della serie è una festa mobile.</p>
            <p>L’introito è un canto trionfale, nel quale la famiglia di Gesù
            celebra nello Spirito Santo la propria unità, la propria perfezione e la
            propria fortezza. L’offertorio poi è un inno di ringraziamento
            all’autore di tanti benefici, e il salmo della Comunione, pur suggerendo
            il modo come onorare Dio nel retto uso dei suoi doni materiali, contiene
            una bella allusione all’ubertà della stagione estiva, alla messe che è
            già per raccogliersi nei granai, e alla prossima vendemmia, per la quale
            i grappoli vanno già indorandosi sulle viti disseminate largamente sulle
            ridenti colline della campagna romana. Insomma, una bella messe per una
            ridente mattinata d’estate.</p>
            <hr />
            <p>L’antifona per l’ingresso dei sacri ministri nel tempio, è derivata
            dal salmo 67, che s’ispira a sua volta al cantico di Debora, la
            Profetessa. «Iahvè risiede nel suo santuario. Egli fa ritornare a casa i
            derelitti. Egli dà al suo popolo valore e fortezza». Il santuario eterno
            di Dio è in cielo. È là che Egli rimena il suo gregge errante attraverso
            il deserto di questo mondo. Il cammino ci è conteso dai nostri
            spirituali avversari, simboleggiati in tutti quei popoli che si fecero
            avanti ad impedire agli Israeliti di procedere oltre nell’occupazione
            della terra promessa. Ma il Signore prende le difese dei suoi fedeli.
            Egli sorge in loro aiuto, ed il soffio del suo Spirito disperde tutti i
            suoi nemici.</p>
            <p>La colletta che segue è un vero gioiello liturgico. «O Dio, vi si
            dice, che nell’immensità del tuo amore, senza riguardare ai demeriti,
            vai al di là delle stesse nostre preghiere; spandi su di noi la tua
            misericordia, così da allontanare quanto già paventa la rea coscienza,
            aggiungendo anzi per tuo conto quanto la preghiera non osa neppure
            d’implorare».</p>
            <p>Questa breve preghiera della liturgia domenicale, vale tutto un
            trattato sull’orazione. Questa, a voler conservare il debito ordine,
            dev’essere umile e cominciare dapprima cogli esercizi della via
            purgativa, dimandando assiduamente a Dio il perdono delle proprie colpe.
            Disconviene infatti ad un’anima rea di mille infedeltà, il dimandare al
            Signore quei favori speciali, che solo può ripromettersi la sposa o
            l’amico. Per questo, quel santo monaco che convertì la meretrice Taide,
            rinchiusala in una grotta, le insegnò a pregare unicamente così: <em>Qui
            plasmasti me, miserere mei</em>. Egli la giudicò indegna di pur nominare
            il nome adorabile del Signore. Taide ubbidì e divenne santa.</p>
            <p>Compiuti che abbia fedelmente l’anima gli esercizi di purificazione
            propri della via purgativa, Dio stesso la invita – <em>ascende
            superius</em> – ad elevarsi più alto, alla via cioè illuminativa e
            finalmente anche alla via unitiva, cui è riservata l’unione perfetta col
            Signore, il dono cioè dell’amore, che è precisamente quello cui allude
            oggi umilmente la colletta: «<em>et adiicias quod oratio non
            praesumit</em>». Certamente l’orazione del povero peccatore non può
            pretendere tanto dono; ma è ben lecito di sperare questo dall’infinita
            bontà di Dio, pei meriti del Cristo; così che, se la grazia dell’amore
            perfetto non la si deve a noi, la si deve certo a lui e per riguardo
            suo.</p>
            <p>Il testo odierno dell’epistola ai Corinti, che fa seguito alla
            lettura della scorsa domenica, (I, XV, 1-10) contiene a tratti concisi
            ma energici lo schema della primitiva catechesi cristiana, così nella
            sua parte dogmatica, che in quella storico-cristologica. Essa s’impernia
            tutta sul dogma della resurrezione di Gesù, attestato in mille guise
            dalla Scrittura e dagli Apostoli. I Fedeli vengono salvati per mezzo di
            questa fede, che però non deve rimanere sterile e morta, ma essere
            feconda e fruttificare in opere buone; ad imitazione dello stesso,
            Paolo, in cui la grazia di Dio non rimase punto inerte ed inattiva, ma,
            valorizzata dalla cooperazione dell’Apostolo, rendé tanto, che l’antico
            persecutore di Damasco poté poi sotto l’ispirazione del Paraclito
            rendere a se stesso questa testimonianza, che aveva cioè faticato più
            egli per la predicazione del Vangelo, che tutti gli altri Apostoli.
            «<em>Abundantius illis omnibus laboravi</em>». Splendida lode, magnifico
            gloriarsi che è questo, non nelle visioni e nei doni celesti, ma nella
            fatica sostenuta pel Vangelo.</p>
            <p>Il responsorio è comune al venerdì dopo la terza domenica di
            quaresima, e deriva dal salmo 27. «Il mio cuore s’affida a Dio, da cui
            ho ricevuto aiuto. Il mio cuore sussulta di gioia e lo celebra con
            canti. ℣. A te, o Signore, innalzo il mio grido; deh! non tacere, non ti
            allontanare». Il Signore tace quando l’anima col continuo disprezzo ed
            abuso della grazia, l’ha demeritata. Egli allora non parla più
            interiormente al cuore, perché questo cuore da se stesso,
            volontariamente, s’è indurito, quasi incallito, in modo da non poter più
            ascoltare la voce di Dio. Tale stato è assai vicino a quello
            dell’impenitenza finale e deve far tremare specialmente i tiepidi, la
            malattia dei quali spesse volte si acutizza e conduce a questa specie di
            letargia spirituale.</p>
            <p>Il verso alleluiatico deriva dal salmo 80, dove s’invita a tripudiare
            a Iahvè, al Dio di Iacob, aiuto e braccio forte di tutta la spiritual
            discendenza d’Israel. S’intonino pertanto degli inni, si disposi il
            canto all’arpa, per rendere a Dio le dovute grazie. Quando il Signore,
            che è il sovrano universale di tutte le cose, prende nelle Scritture il
            titolo di Dio di Abramo, d’Isaac e di Giacobbe, lo fa per indicare che
            quei santi Patriarchi, già defunti, vivevano in lui, e che Egli loro
            apparteneva a titolo speciale di premio, siccome l’oggetto della loro
            fede, speranza e carità quand’erano viatori su questa terra.</p>
            <p>La lezione evangelica di san Marco (VII, 31-37) col racconto della
            guarigione del sordomuto della Decapoli, ricordava agli antichi fedeli
            una della ceremonie più commoventi del loro catecumenato, quando cioè il
            sacerdote coll’olio benedetto o colla sua saliva aveva segnato il loro
            labbro, sino allora muto alle divine lodi, dicendo con Gesù:
            «<em>Ephpheta</em>… apriti». San Gregorio Magno ha commentato assai
            profondamente questo miracolo, spiegando al popolo il profeta
            Ezechiele<a href="#fn1" class="footnote-ref" id="fnref1"
            role="doc-noteref"><sup>1</sup></a>.</p>
            <p>L’odierno Vangelo termina con questo cantico di riconoscenza elevato
            a Gesù dalle turbe commosse: «Egli tutto ha disposto nella sua bontà; ha
            restituito l’udito ai sordi e la loquela ai muti». Con quanta più
            ragione lo potremmo ripeter noi dopo 20 secoli di redenzione, noi che
            intendiamo assai meglio di tutti quei popolani il valore comprensivo di
            quel <em>bene omnia fecit!</em> Egli tutto ha disposto giusta le vie
            ineffabili della sua misericordia, le nazioni, le famiglie e
            gl’individui. In fondo, tutta la storia della Chiesa, anzi quella del
            mondo, confermano quest’unica verità: <em>Bene omnia fecit.</em> È
            questo il vero ottimismo, quello degno dell’ottimo e massimo Dio.</p>
            <p>L’antifona durante l’offerta del popolo, è comune al mercoledì delle
            Ceneri e deriva dal salmo 29. «Tu, o Iahvè, m’hai tratto in salvo, io
            t’esalterò perché non hai fatto rallegrare sul mio conto gli avversari.
            Dio mio, io ti chiamai in aiuto e tu mi guaristi». Questo cantico di
            ringraziamento, lo Spirito Santo lo pone sul labbro del Cristo, già
            crocifisso e risorto trionfante da morte. Egli spirando affidò la sua
            sorte al Padre, ed il Padre, contro i nemici di Gesù che ne seppellirono
            il cadavere e ne piantonarono la caverna sepolcrale per impedirne
            l’evasione, s’applicò al petto quel cuore trafitto, gelido e che più non
            batteva. Quel cuore gli apparteneva, perché era il cuore del suo Figlio,
            un cuore che gli si era interamente consacrato. Al contatto del Cuore
            paterno, il Cuore di Gesù a dir così riacquistò come il calore e il moto
            vitale. Il Padre rivendica la gloria del Figlio suo. Gli empi l’hanno
            giudicato indegno di vita e l’hanno spento con una morte obbrobriosa; ma
            il divin Padre lo ritorna a nuova, indefettibile vita, vita gloriosa, e
            che è causa di resurrezione anche a tutti quelli che credono in lui.</p>
            <p>La colletta prima dell’anafora, invoca dal Signore uno sguardo
            pietoso sul sacrificio che sta per essergli offerto, perché ridondi a
            farmaco contro la debolezza della nostra natura. – La <em>servitus</em>
            di cui parla il Messale, è precisamente quella che i greci denominano
            <em>liturgia</em>, cioè il ministero sacerdotale. – Come il cibo
            conferisce forza al corpo, così l’Eucaristia conferisce all’anima una
            fortezza divina, quella fortezza che sosteneva impavidi gli antichi
            martiri sui roghi e dinanzi alle spade dei carnefici. Di loro appunto fu
            detto: <em>Eucharistia martyres alit.</em></p>
            <p>L’antifona per la Comunione è tolta dai Proverbi (III, 9-10). Essa
            esce oggi dalle consuete regole dell’antifonia classica, ma si adatta
            troppo bene al carattere di queste messe estive, durante la stagione
            della mietitura, perché il redattore gregoriano potesse rinunziare a
            servirsene: «Onora Iahvè secondo il tuo avere, ed offri a lui le
            primizie della tua messe. In premio, i tuoi granai andranno ricolmi
            d’abbondanza, ed il torchio stillerà vino copioso».</p>
            <p>Il senso generale di quest’antifona è d’inculcare la convenienza
            d’offrire al Signore ed alla Chiesa le primizie dei frutti della terra,
            quasi a consacrare in esse tutto l’intero raccolto. Anzi, tale
            benedizione dei nuovi frutti, in antico, di regola aveva luogo poco dopo
            l’anamnesi, e vi si riferiscono nel Canone Romano quelle parole: <em>Per
            quem haec omnia</em> – cioè i frutti – <em>semper bona creas,
            sanciificas, vivificas</em>, ecc.</p>
            <p>Nella prece di ringraziamento raccomandiamo al Signore, per
            l’efficacia del Sacramento, la salute dell’anima e del corpo.
            L’Eucaristia nutre propriamente l’anima, ma anche il corpo risente i
            benefici effetti di questo contatto col Corpo di Gesù, contatto che
            finalmente gli vale il dono dell’ultima resurrezione.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Homilar.</em>, <em>in Ezech.</em>, Lib. I, hom. X.<a
            href="#fnref1" class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 140-144.</p>
    </footer>
</body>
</html>
