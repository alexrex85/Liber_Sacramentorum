<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="giovedì-dopo-la-i-domenica-dopo-la-pentecoste">GIOVEDÌ DOPO LA I
            DOMENICA DOPO LA PENTECOSTE</h3>
            <p><strong>Solennità del Santissimo Corpo di Cristo.</strong></p>
            <p>In antico, nel giovedì santo si celebravano tre messe, una per la
            riconciliazione dei penitenti, una per la consacrazione dei santi Olii,
            e una terza <em>in Coena Domini</em>, per solennizzare l’istituzione
            della santissima Eucaristia. Anzi, il santissimo Sacramento dell’altare
            costituiva quasi l’idea centrale dell’antica liturgia di quel giorno
            santo, tanto che veniva chiamato <em>dies paschalis</em>, in quanto la
            nostra vera Pasqua è Gesù eucaristico, immolato per noi e divenuto
            nostro sacrificio e nostro cibo. In seguito però, tanto splendore di
            culto scemò col raffreddarsi del fervore dei Fedeli; il rito della
            Comunione generale e della consacrazione dei santi Olii venne
            compenetrato in un’unica messa mattutina, e la mentalità dei Cristiani,
            tutta intenta a meditare la Passione del Salvatore, non valse più a
            dominare con un’idea gagliardamente comprensiva sull’istituzione del
            Sacrificio Pasquale, la solennità di quel giorno memorando: <em>Natale
            Calicis</em>.</p>
            <p>Di qui la necessità d’una speciale festa della santissima Eucaristia,
            in ispecie a cagione delle eresie insorte contro la verità del mistero,
            festa istituita la prima volta da Urbano IV nel 1264, ed estesa da
            Clemente V a tutta la Chiesa.</p>
            <p>L’ufficio del santissimo Sacramento è un capolavoro di dottrina
            teologica, di affetto e di gusto letterario; esso è opera di san Tommaso
            d’Aquino, il quale però per umile amore verso la tradizione liturgica,
            volle servirsi in parte di antifone, lezioni e responsori già in uso
            presso alcune Chiese particolari. La processione dopo la messa divenne
            generalmente obbligatoria solo nel secolo XV.</p>
            <hr />
            <p>L’antifona per l’entrata solenne del celebrante, è stata tolta dal
            lunedì di Pentecoste. Il fiore di frumento di cui discorre qui il
            Salmista, è il Corpo santissimo di Gesù plasmato dal Paraclito col
            sangue purissimo d’una Vergine Immacolata. Esso è il fiore di frumento,
            perché la sua unione ipostatica colla natura del Verbo sublima
            quest’umanità sopra tutte le altre creature; anzi, essa propriamente è
            la cagione d’essere ed il fine di tutta intera la creazione, di guisa
            che Tertulliano ha potuto descrivere l’eterno Artefice che, mentre
            plasmava dalla creta il corpo d’Adamo, contemplava ritto innanzi a sé il
            suo modello, il Cristo.</p>
            <p>La colletta è un capolavoro di profondità teologica, associata ad una
            brevità incisiva di linguaggio e ad una nobile eleganza. Anche da questo
            si vede bene che san Tommaso non era semplicemente un teologo, ma aveva
            squisito senso letterario, e si era, diremmo, quasi assimilato il gusto
            liturgico della Chiesa. Le collette composte nei tardi secoli del medio
            evo sono assai inferiori e per concetto e per eleganza di espressione,
            mentre questa del santissimo Sacramento ha un sapore quasi classico. Ciò
            che rialza di molto il suo valore e dimostra il genio dell’Autore, si è
            l’arte e la perizia colla quale ha saputo sintetizzare in poche e
            felicissime frasi tutto un trattato sul Sacramento dell’Altare. «O
            Signore, che, in grazia di quest’ammirabile Sacramento,» – ammirabile,
            perché, a differenza degli altri sacramenti, i quali producono
            semplicemente la grazia nell’atto in cui vengono debitamente ricevuti,
            l’Eucaristia è l’autore stesso della grazia, il quale, anche fuori del
            momento del Sacrificio Eucaristico o della santa Comunione, prolunga
            sotto i veli eucaristici la sua dimora fra noi – «ci hai lasciato un
            memoriale della tua passione,» – perché il sacrificio dell’altare,
            incruento, ma vero e reale, commemora quello cruento del Calvario di cui
            è la perennazione mistica, comunicandocene i meriti. Gesù ha voluto
            istituire l’Eucaristia sotto forma di sacrificio, per dare cosi sfogo al
            suo amore, il quale, dopo la sua resurrezione, non potendo più ogni
            giorno, anzi, in ogni momento immolarsi passibilmente per noi, ha
            disposto almeno d’applicarci continuamente i meriti della sua passione e
            morte, ordinando perciò ai sacerdoti, che incessantemente, sino alla sua
            finale venuta nel giorno del giudizio, l’offrissero in modo incruento a
            Dio Padre sugli altari, per la salute del mondo. Né questo soltanto.
            Siccome l’atto che più impressiona il cuore umano, e che meglio dimostra
            la carità che Gesù ha avuto per gli uomini, è appunto il mistero della
            sua morte in croce, perciò il Signore ha disposto che questa immolazione
            non fosse semplicemente un fatto avvenuto nei remoti secoli della
            storia, e che ora non desta quindi più un’impressione profonda, ma ha
            ordinato invece che l’atto della sua massima carità verso le creature
            venga incessantemente rinnovato sugli altari. –</p>
            <p>– Continua la colletta – « Ci concedi, te ne preghiamo, di venerare
            in tal guisa i misteri del Corpo e del Sangue tuo». San Tommaso, con una
            frase di fine gusto classico, chiama l’Eucaristia i misteri del Corpo e
            del Sangue del Signore, perché qui non si tratta già d’una nuda
            commemorazione del Calvario, ma contiensi realmente quel corpo e quel
            sangue che sulla bilancia della croce rappresentò il prezzo del nostro
            riscatto. Sant’Agostino bellamente chiamò la Messa: <em>Sacrificium
            pretii nostri</em>. Il frutto speciale che la Chiesa oggi c’insegna
            d’impetrare, si è la devozione verso la santissima Eucaristia, devozione
            che non vuole già consistere unicamente in preci o processioni, ma che
            massimamente consiste nell’assicurare e conservare in noi la grazia e
            l’efficacia di questa Vittima di redenzione.</p>
            <p>Il brano dell’epistola ai Corinti, (I, XI, 23-29) contiene la
            narrazione della istituzione eucaristica, e riferisce i gravi castighi
            ai quali si espone chi si accosta con irriverenza a ricevere il santo
            Sacramento. L’esperienza dimostra che, come nulla è più utile all’anima
            quanto la frequenza della santa Comunione ricevuta colle debite
            disposizioni, così del pari, nulla più la espone all’indurimento del
            cuore e all’allontanamento finale da Dio, quanto le comunioni
            sacrileghe, in ispecie quando esse formano una lunga catena di
            profanazioni.</p>
            <p>San Paolo, a descriverne al vivo l’orrore, dice che questi tali
            inghiottono la propria riprovazione; e voleva indicare che, come il cibo
            si trasforma nella sostanza di chi lo mangia, così il profanatore della
            divina Eucaristia viene colpito e pervaso talmente dalla maledizione di
            Dio, che questa, a modo di dire, gli penetra nelle ossa e nelle midolla
            e va in succo e in sangue.</p>
            <p>Il verso responsoriale è tratto dal terzo giovedì di quaresima. Il
            Signore, mentre a Cana aveva detto alla Santa Vergine che non era
            peranco giunto il tempo di dare all’umanità quel vino misterioso a cui
            essa alludeva, e del quale quello moltiplicato agli sposi non era che un
            semplice simbolo, ora, nella pienezza dei tempi, dà al popolo cristiano
            un cibo ed una bevanda divina, che prolungano quasi attraverso i secoli
            della storia della Chiesa i misteri della compiuta redenzione.</p>
            <p>Il verso alleluiatico deriva dal testo evangelico: «La mia carne è
            veramente un cibo, il mio sangue è veramente una bevanda». Queste due
            cosi recise affermazioni di Gesù, contengono un’anticipata condanna
            delle varie eresie eucaristiche che vennero a negare la presenza reale
            del Cristo nel Sacramento, riducendo tutto ad un semplice simbolo. Chi
            mangia la mia carne e beve il mio sangue, dice Cristo, egli rimarrà in
            me ed io in lui. Io in lui ed egli in me, perché il divin Sacramento
            sarà come il sigillo della mia divinità impresso sull’anima e sul corpo
            suo, per conformarli a me. Il Sacramento, mentre nutrirà l’anima sua
            colla carità, mettendola a parte della vita mia, la renderà altresì
            forte contro gli assalti dell’avversario, il quale non varrà a
            distaccarla da me.</p>
            <p>Segue la splendida sequenza dell’Aquinate, in cui si riassume tutta
            la dottrina cattolica sulla divina Eucaristia. Era ben difficile di dare
            una conveniente forma poetica ad un tema che esige la più esatta e
            limpida espressione teologica; ma san Tommaso v’è riuscito da pari
            suo.</p>
            <blockquote>
            <ol type="1">
            <li>Loda, o Sion, il tuo Salvatore, loda il Pastore e Duce tuo cogli
            inni e coi cantici.<br />
            </li>
            <li>Ti sforza più che puoi, perché l’argomento è superiore ad ogni
            elogio, né varrai mai a lodarlo quanto si conviene.<br />
            </li>
            <li>Come tema speciale di lode, ei viene oggi proposto il Pane vivo e
            vitale,<br />
            </li>
            <li>Quale la fede crede sia stato concesso alla turba dei dodici
            Apostoli nella sacra, estrema cena,<br />
            </li>
            <li>Sia dunque piena la lode, sia sonora, sia lieta, sia armonioso il
            giubilo del cuore.<br />
            </li>
            <li>Si celebra infatti il giorno solenne che commemora l’istituzione di
            questo banchetto.<br />
            </li>
            <li>In questa mensa del nuovo monarca, la nuova Pasqua della nuova Legge
            pone termine al vecchio fase.<br />
            </li>
            <li>La nuova istituzione mette in oblio l’antica sorte; la realtà fa
            dimenticare il simbolo, la luce dissipa le ombre notturne.<br />
            </li>
            <li>Quanto il Cristo operò nella cena, ordinò che si dovesse rinnovare
            in suo ricordo.<br />
            </li>
            <li>Memori quindi di quel comando santissimo, noi consacriamo il pane e
            il vino, trasmutandoli in ostia di salvezza.<br />
            </li>
            <li>È infatti dogma immutabile pei cristiani, che il pane si muta in
            carne e il vino in sangue.<br />
            </li>
            <li>Di quanto non intendi, di quanto non puoi penetrare coi sensi, te ne
            accerta una viva fede che trascende queste sensibili parvenze.<br />
            </li>
            <li>Sotto distinte specie, le quali tuttavia sono semplici segni e non
            già delle sostanze, si celano delle tremende realtà.<br />
            </li>
            <li>La carne diviene cibo, il sangue bevanda; sotto l’una e l’altra
            specie celasi però integro il Cristo.<br />
            </li>
            <li>Integro, infatti, viene ricevuto dal comunicante, senza che il di
            lui corpo venga per questo fatto a brani, spezzato o diviso.<br />
            </li>
            <li>Lo riceva uno, lo ricevano pur mille, quanto hanno questi ha pur
            quello, né il Sacramento diminuisce col venir accolto dal
            comunicante.<br />
            </li>
            <li>Lo ricevono i buoni, lo ricevono i tristi, ma con effetto affatto
            diverso, di vita o di morte.<br />
            </li>
            <li>Egli è morte ai tristi, vita ai buoni. Osserva quanto diverse sieno
            le conseguenze di quei che pur insieme s’accostano al Sacramento.<br />
            </li>
            <li>Se infine si frangono le sacre Specie, non ti spaventa, ma ricordati
            che tanto si cela sotto un piccolo frammento, quanto sotto un’integra
            ostia.<br />
            </li>
            <li>Non si scinde affatto la sostanza, ma s’infrangono le sole specie
            sacramentali, senza che per questo venga alterata la condizione o
            l’essere di Colui cui queste stesse specie velano.<br />
            </li>
            <li>Ecco che il Pane degli Angeli diviene cibo dei viandanti. Questo è
            il vero pane destinato ai figliuoli, e che perciò non deve gittarsi ai
            cani.<br />
            </li>
            <li>Esso venne anticamente simboleggiato nell’immolazione d’Isaac,
            nell’istituzione dell’agnello pasquale, e nella manna concessa ai
            Padri.<br />
            </li>
            <li>Pastor buono, vero Pane sostanziale, o Gesù, miserere di noi. Tu ci
            pasci, tu ci proteggi, tu ci disvela il sommo Bene nella terra dei
            viventi.<br />
            </li>
            <li>Tu che tutto sai e tutto puoi; tu che qui durante il mortai
            pellegrinaggio ci pasci col Sacramento; deh! fa che colà, nella dolce
            patria del cielo, noi meritiamo d’essere tuoi commensali insieme coi
            Santi. Amen. Sia lode a Iahvè.</li>
            </ol>
            </blockquote>
            <p>Nell’odierna lezione evangelica tratta da san Giovanni, (VI, 56-59)
            Gesù spiega agli abitanti di Cafarnao gli effetti spirituali del Cibo
            Eucaristico. Come il Padre dalla propria sostanza genera da tutta
            l’eternità il Figlio negli splendori della sua santità, e lo mette a
            parte della propria vita, cosi Gesù nell’Eucaristia, per spiegarla colle
            parole di sant’Agostino, trasforma l’anima in se medesimo, – <em>non
            mutabis me in te, sed tu mutaberis in me</em> – e le infonde mediante la
            grazia la propria vita. L’anima eucaristica allora vive e non vive,
            appunto come Gesù nell’Eucaristia s’immola vittima, e pur vive glorioso.
            Ella non vive più a sé, perché con Gesù muore al vecchio Adamo; ma nello
            stesso tempo, questa morte mistica non le toglie nulla delle sue
            aspirazioni alla vita, perché ella vive in Gesù d’una vita tutta santa e
            degna di Dio. Così appunto esperimentava Paolo quando scriveva: Io vivo,
            ma non sono più io che vivo, sì bene è il Cristo che vive in me.</p>
            <p>Il verso pel salmo offertoriale è tratto dal Levitico, (XXI, 6) e
            descrive l’esimia santità che vuolsi avere dal sacerdote, perché
            s’appressi degnamente all’altare ad offrire tra i vapori dei timiami i
            pani di proposizione. Quei pani erano un simbolo dell’ Eucaristia. Se
            adunque per un ministero puramente figurativo e simbolico Iddio
            prescriveva un cosi alto grado di santità, quale non deve essere ora la
            purezza dei sacerdoti della Nuova Legge, chiamati a consacrare colla
            parola del loro labbro il Mistero del Corpo e del Sangue del Signore, ad
            offrirlo a Dio, ad amministrarlo al popolo fedele in remissione dei
            peccati?</p>
            <p>La colletta è assai bella e s’ispira al celebre testo di san Paolo,
            dove l’unico pane eucaristico del quale tutti partecipano, e l’unica
            coppa consacrata, alla quale tutta la comunità dei fedeli appressa il
            labbro, viene rappresentata siccome il simbolo dell’unità di fede e di
            dilezione, che unisce le varie membra del corpo mistico della Chiesa,
            che s’impinguano, direbbe Tertulliano, ad un identico divino pasto.</p>
            <p>Il proemio (o prefazio) dell’anafora consecratoria, è quello stesso
            del Natale, perché la divina Eucaristia rappresenta per noi la
            continuazione del beneficio dell’Incarnazione e della presenza corporea
            di Gesù in terra.</p>
            <p>L’antifona per la Comunione – contrariamente alle tradizioni
            classiche della liturgia, che vogliono che questo pezzo musicale derivi
            il testo dal Salterio o dal Vangelo – è presa dall’Epistola ai Corinti.
            Vi si ricorda che l’offerta del Sacrificio Eucaristico celebra la
            commemorazione della morte del Signore. Gli antichi infatti, al
            Sacrificio associavano regolarmente da parte della comunità offerente la
            partecipazione della Vittima immolata, così che, in via ordinaria, solo
            gl’infermi comunicavansi fuori della messa. San Paolo stabilisce qui
            quasi un’equivalenza tra i due concetti di Comunione e di commemorazione
            sacrificale della morte di Gesù; perché, sebbene a parlare con rigorosa
            proprietà teologica, il Sacrificio Eucaristico venga compiuto colla
            consacrazione, però la sua partecipazione da parte di chi l’offre,
            appartiene alla sua integrità. È per questo che alla messa il sacerdote
            che consacra è tenuto a partecipare realmente ai santi Misteri, anche
            quando ai fedeli che vi assistono può bastare la comunione
            spirituale.</p>
            <p>La colletta di ringraziamento esprime un altro frutto
            dell’Eucaristia, oltre quello della pace e della concordia fraterna
            espresso nella secreta, ed è questo uno speciale diritto al possesso di
            Dio. Questo diritto fondasi sulla fedeltà di Dio, e sulla caparra o
            anticipazione che Egli concede di se medesimo in questa vita, dandosi
            interamente al comunicante.</p>
            <p>La santa Eucaristia è la prova suprema dell’amore di Dio. Per questo
            motivo tra gli Orientali essa spesso viene conservata per gl’infermi
            entro una colomba d’oro, che è appunto il simbolo dello Spirito Santo,
            cioè della divina dilezione. Da questo carattere tutto speciale
            dell’Eucaristia, e dal nesso che intercede tra essa e l’azione
            santificatrice del Paraclito, è facile argomentare quale enorme peccato
            commetta chi vi si accosti sacrilegamente, o chi in qualsiasi altro modo
            profani questo Santo dei Santi. Di più, Gesù nella santa Comunione vuole
            darci un pegno della vita eterna, come un’anticipazione del suo possesso
            beatifico in Cielo. Che dolore pel suo cuore quando, a cagione della
            perfidia di Giuda e dei suoi seguaci, il Pane di vita si converte talora
            in motivo di condanna e di morte!</p>
            <hr />
        </section>
    </main>

    <footer>
            <p>Alfredo Ildefonso Schuster, <em>Liber Sacramentorum</em>, vol. V,
            Torino – Roma, Casa Editrice Marietti, 1930, pp. 83-89.</p>
    </footer>
</body>
</html>
