<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xx-dopo-la-pentecoste">DOMENICA XX DOPO LA
            PENTECOSTE</h3>
            <p><strong>«V post nat. sancti Cypriani».</strong></p>
            <p>Il computo delle settimane che corrono dalla Pentecoste all’Avvento
            non è stato sempre costante, giacché a Roma si contavano le domeniche
            prossime alle feste degli Apostoli e di san Lorenzo; seguivano quelle
            dopo san Cipriano, e finalmente in talune recensioni succedeva un’ultima
            serie di feste domenicali dopo la dedicazione di san Michele, «<em>Post
            Sanctum Angelum</em>». Così si spiega che gl’introiti di queste ultime
            domeniche, come già osservammo più sopra, costituiscono quasi un gruppo
            a parte, non essendo tolti, come ordinariamente, dal Salterio, ma dai
            libri profetici.</p>
            <hr />
            <p>L’odierno canto per l’entrata solenne del celebrante, s’ispira al
            Profeta Daniele, (III, 31, 29 e 35) ma la citazione non è verbale. Il
            Signore per mezzo di Mosè nel cantico del Deuteronomio, e poi per bocca
            dei successivi Profeti, aveva minacciato dei più tremendi castighi gli
            Ebrei, se avessero violato il patto allora stretto con Iahvè. Israele
            successivamente prevaricò, e Dio distrusse il santuario nazionale e fece
            trascinare schiavi in Babilonia tutti i maggiorenti del popolo. Dice
            adunque oggi Daniele nella splendida preghiera a cui s’ispira
            l’introito: «Quanto hai tu fatto, o Iahvè, a nostro riguardo, è pur
            troppo giusto e meritato; ché abbiamo peccato contro di te col
            ribellarci alla tua santa legge. – Ecco la dolorosa confessione della
            colpa, che riconduce il peccatore sulla via della riconciliazione. – Noi
            ben ci meritiamo la sorte che ci è riservata; ma tu, buono, non
            riguardare la nostra malizia, ma ci tratta solo giusta l’immensa tua
            misericordia». – Ecco la speranza che informa l’atto di dolore, ecco la
            detestazione del peccato e l’implicito proposito dell’emenda pel
            futuro.</p>
            <p>Nella colletta s’implora dal Signore misericordia e pace. La pace
            segue la misericordia, giacché sintanto che la grazia non ha cancellato
            il peccato, il cuore straziato dai rimorsi, avvilito dalle ritorte delle
            proprie passioni, ed in contraddizione con se medesimo, non può trovare
            la pace. <em>Non est pax impio</em>, ha detto il Profeta. Le conseguenze
            di questo doppio dono di misericordia e di pace, – Gesù Cristo, in
            quanto autore della nostra riconciliazione col Padre, viene detto
            dall’Apostolo <em>Pax nostra</em> – sono il ricupero della mondezza
            interiore del cuore, – così che questo, al quale prima riuscivano
            insipide le cose dello spirito, (<em>animalis homo non percipit ea quae
            Spiritus sunt</em> oramai torna a vedere e gustare le cose di Dio
            (<em>Beati mundo corde, quoniam ipsi Deum videbunt</em>) – ed una grande
            scioltezza e facilità nel ben operare.</p>
            <blockquote>
            <p><em>Oremus.<br />
            Largire, quaesumus, Domine, fidelibus tuis indulgentiam placatus et
            pacem; ut pariter ab omnibus mundentur offensis, et secura tibi mente
            deserviant. Per Dominum.</em></p>
            </blockquote>
            <blockquote>
            <p>Preghiera.<br />
            Signore, nella tua misericordia concedi pace e perdono ai tuoi fedeli;
            onde purificati da ogni colpa, con cuore tranquillo attendano a
            servirti. Per il Signore.</p>
            </blockquote>
            <p>Segue un brano dell’Epistola agli Efesini (V, 15-21). La stagione è
            già inoltrata, la vendemmia oramai è compiuta; bisogna riguadagnare
            tanto tempo perso inutilmente per l’anima, e invece di attendere alle
            gozzoviglie, – siamo appunto ai dì della svinatura – conviene prepararsi
            ai giorni cattivi, quelli cioè della morte o della vecchiaia,
            accumulando per tempo delle opere buone, mercè la grazia dello Spirito
            Santo. Lo stesso ingiallire delle foglie autunnali dispone l’anima alla
            meditazione delle verità eterne.</p>
            <p>Il responsorio è comune a quello del giovedì dopo la terza domenica
            di quaresima e della solennità del <em>Corpus Domini</em>. Esso è tolto
            dal salmo 144. «Tutti gli occhi, o Signore, sono fissi in te, pieni di
            speranza, e tu al momento opportuno dài loro il conveniente alimento.
            Apri la tua mano benefica e ricolmi di benedizione ciascun mortale».</p>
            <p>Il verso qui assume uno spiccato significato Eucaristico. La divina
            Comunione è il vero pane universale dei figli, cui Dio imbandisce in
            qualsiasi plaga dell’orbe, dovunque s’eleva un altare cristiano. Dio dà
            il cibo conveniente al momento opportuno, perché Egli nell’antica legge
            ha alimentato la fede dei giusti per mezzo del sacrificio di
            Melchisedech, della manna, del pane d’Elia e degli altri simboli del
            divin Sacramento.</p>
            <p>Nella legge evangelica, al simbolismo succede la realtà, ma questa
            pure adombrata sotto i veli della fede, affinché questa abbia tutto il
            merito di credere alla pura e semplice parola del Verbo di Dio. In cielo
            poi, i beati si nutrono della stessa realtà di cui ci sosteniamo noi in
            terra. Essi però ne godono senza alcun velo, a faccia svelata, affinché
            nella visione beatifica, venuta meno la fede, trionfi solo la carità, e
            l’anima s’immerga tutta nel gaudio del suo Signore.</p>
            <p>Il verso alleluiatico è tratto dal salmo 107. «Il mio cuore è pronto,
            o Dio, pronto è il mio cuore. Io canterò, inneggerò alla gloria mia».
            Dio viene chiamato gloria dell’anima, non solo come autore della gloria
            che deve render beata quest’anima per l’eternità, ma altresì perché egli
            solo è giusto estimatore dei nostri meriti. Quale gloria perciò è
            l’esser conosciuto ed approvato da Dio! come appunto pensava l’Apostolo,
            quando scriveva ai Corinti di contare per nulla tutti gli apprezzamenti
            umani. Gesù Cristo inoltre, è la gloria del Padre, giacché è lo specchio
            delle sue perfezioni. A nostra volta, noi partecipiamo di questa gloria
            a misura che entriamo nel Cristo, e soprattutto siamo a parte della sua
            passione. Perciò Paolo diceva: <em>Mihi absit gloriari, nisi in Cruce
            Domini mei Iesu Christi</em><a href="#fn1" class="footnote-ref"
            id="fnref1" role="doc-noteref"><sup>1</sup></a>.</p>
            <p>La lezione evangelica di san Giovanni (IV, 46-53), tratta della
            guarigione del figlio dell’addetto al palazzo reale, che però san
            Gregorio Magno spiegò al popolo nella basilica cimiteriale dei martiri
            Nereo e Achilleo sull’Ardeatina, il dì della loro festa.</p>
            <p>Il regio ministro aveva fede in Gesù, e ricorse a lui. Il divin
            Maestro però volle prima purificarlo da tutto quello che aveva tuttavia
            d’interessato e di materiale, esigendo che, senza ancora vedere la
            guarigione del figlio, egli la credesse sulla sua divina parola.
            L’ufficiale regio credette, e questa fede fu quella che, oltre la
            salvezza corporale del figlio, arrecò la salute dello spirito a tutta la
            sua casa.</p>
            <p>Il graziato da Gesù divenne così un Apostolo del Vangelo. Tutti noi
            abbiamo ricevuto dal Signore tante grazie; adesso soprattutto che il
            mondo versa in così deplorabile ignoranza delle cose di Dio, ogni fedele
            deve tramutarsi in Apostolo, imitando così gli antichi cristiani i
            quali, per mezzo appunto di questa propaganda, specialmente laica, e di
            questo tacito lavorio di penetrazione, in meno di tre secoli tramutarono
            il mondo, e di pagano lo resero cristiano. È a notarsi che nel
            capitolare di Würzburg questa pericope è omessa.</p>
            <p>Il verso offertoriale, che nell’Antifonario Gregoriano è disposato ad
            una melopea così ripiena di fine sentimento e di elevazione, deriva dal
            salmo 136, ed è comune al giovedì dopo la domenica di Passione. «Sedemmo
            e piangemmo lungo i canali di Babel, nel ricordarci di Sion». I canali
            di Babilonia simboleggiano qui le passioni alle quali vanno a dissetarsi
            i poveri peccatori, mentre l’anima fedele s’asside tristamente sulla
            riva di quelle acque inquinate. Attesa infatti la corruzione dell’umana
            natura, il giusto soggiace bensì alla tentazione, ma colla divina grazia
            non vi consente, e riesce, anzi, superiore alla lotta. In luogo di darsi
            al nefando piacere, come fanno i cittadini di Babel lungo le correnti
            delle acque, il giusto s’affligge e deplora per trovarsi anch’egli
            esposto a tanto cimento; il pensiero però delle gioie del cielo gli fa
            animosamente disprezzare tutte le vergognose delizie carnali. Il secreto
            per non soccombere? Il ricordarsi della vera e santa patria sul
            Sion.</p>
            <p>La colletta sulle oblate prima dell’anafora, implora dal Signore il
            consueto frutto eucaristico, che cioè il divin Sacramento si converta in
            una specie di medicina spirituale e di antidoto, contro il
            <em>virus</em> del peccato che ci intossica il sangue.</p>
            <p>Accogliamo con grande riverenza questa dottrina della Chiesa su gli
            effetti della sacra Comunione; se ne prevalgano specialmente i direttori
            d’anime, ai quali non si saprebbe suggerire mezzo più efficace per
            spegnere nei cuori dei fedeli l’incendio delle passioni, come la divina
            Eucaristia, il frumento cioè ed il vino eletto, por dirla col Profeta,
            il quale fa germinare i vergini.</p>
            <p>L’antifona per la Comunione è tratta dal salmo 118, ed è comune al
            giovedì dopo la domenica di Passione. «Signore, ti ricorda del tuo
            Verbo, nel quale ho riposto la mia speranza ed ho cercato consolazione.
            Desso fu che mi confortò nella mia pochezza».</p>
            <p>Quando noi sentiamo tutta la desolazione della nostra insufficienza,
            presentiamo pure al divin Padre questo Verbo, oggetto delle sue
            compiacenze, ed argomento d’ogni nostra speranza. A coprire tutti i
            nostri debiti, presentiamogli Gesù; perché questo Verbo incarnato è un
            tesoro che ci è divenuto comune coll’eterno Padre, tanto che Egli come
            noi possiamo riporre in Lui ogni nostra compiacenza.</p>
            <p>La colletta di ringraziamento è comune al secondo martedì di
            quaresima, ed in essa supplichiamo la divina clemenza a darci la grazia
            di ubbidire ai divini comandamenti, affinché tale abituale docilità alle
            mozioni dello Spirito Santo serva d’eccellente preparazione alla mensa
            eucaristica.</p>
            <p>Pensiero questo assai profondo. I Sacramenti operano bensì per divina
            istituzione, ma il loro effetto è proporzionato alla capacità ed alle
            disposizioni di chi li riceve. Ora, quale miglior disposizione per
            comunicare al Corpo sacramentale di Cristo, di un’anima, la quale
            continuamente comunica allo spirito del medesimo Cristo, ed aderisce
            immobilmente alla sua adorabile volontà?</p>
            <p>Quasi a prepararci all’avvento del Redentore, un profondo senso di
            mestizia pervade queste messe delle ultime domeniche dopo Pentecoste. È
            la natura che, umiliata, geme sotto il peso delle sue iniquità e dei
            divini flagelli. Ella non sa più rilevarsi da tale stato, ed a proprie
            spese ha imparato che senza il soccorso di Dio non può operare il bene.
            Non resta che affrettare colla preghiera e l’umile confessione della
            propria impotenza l’ora delle divine misericordie. È questo appunto il
            senso della preghiera di Daniele nell’odierno introito.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Ad Gal.</em> VI, 14.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 195-199.</p>
    </footer>
</body>
</html>
