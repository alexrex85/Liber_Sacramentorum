<!DOCTYPE html>

<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tempo dopo Pentecoste</title>
    <link rel="stylesheet" href="../Stilus/Stilus.css"> <!-- Collegamento a un file CSS -->
    <script src="../Stilus/Scaenarium.js" defer></script> <!-- Collegamento a un file JS -->
</head>

<body>
    <header>
        <h1>
            <span><a href="../Domus.html" class="no-blue">LIBER SACRAMENTORUM</a></span>
            —
            <span><a href="../Volumen_05.html" class="no-blue">Volume V</a></span>
        </h1>
        <h2>LA SACRA LITURGIA DALLA SOLENNITÀ DELLA SS. TRINITÀ ALL’AVVENTO</h2>
    </header>

    <main>
        <section>
            <h3 id="domenica-xiv-dopo-la-pentecoste">DOMENICA XIV DOPO LA
            PENTECOSTE</h3>
            <p><strong>«Quarta post sancti Laurentii».</strong></p>
            <p>È il tempo della messe, quando quasi tutti i cittadini di Roma
            abbandonavano i loro sette colli, e si riversavano nel suburbano a
            godersi la campagna. Assai opportuna ritorna quindi l’odierna liturgia
            domenicale, ove ci si insegna una filiale fiducia nella divina
            Provvidenza, che pasce gli uccelli e riveste di splendidi colori i fiori
            dei campi.</p>
            <hr />
            <p>L’introito deriva dal salmo 83. «Tu sei, o Dio, il nostro scudo; deh!
            guarda e rimira il volto del tuo Unto». Ecco il vero motivo per cui Dio
            ci largisce i suoi favori. Egli ci ha predestinati nel suo Cristo, come
            il pleroma della sua gloria, ed è in lui e per lui che ci ama, come
            membra del suo mistico corpo. Guardiamoci dunque dal separare ciò che
            Dio ha congiunto. Se l’Eterno Padre non ci riguarda punto nella nostra
            desolante personalità, ma sempre in relazione col Cristo, perché noi
            vorremmo racchiuderci in un pernicioso egoismo, e non piuttosto
            considereremo continuamente ciò che noi siamo nel Cristo?</p>
            <p>Nella colletta noi confessiamo a Dio l’estrema nostra miseria. Quella
            superbia vitae che forma l’orgoglio dei mondani, oggi nella sacra
            liturgia viene chiamata <em>humana mortalitas</em>, la quale perciò
            senza Dio <em>labitur</em>, soccombe cioè alla miseria, al male. È
            dunque necessaria la divina grazia che la risollevi e la sostenga. E noi
            oggi l’imploriamo ampia questa grazia su di noi medesimi e su tutta la
            Chiesa, affinché essa si opponga come schermaglio contro le lusinghe del
            male, ché non ci seducano, e ci sproni ad operare la salute mediante
            atti virtuosi, meritori di vita eterna.</p>
            <p>Quanto sono teologicamente profonde queste collette domenicali del
            Messale, e quanto fruttuosamente la preghiera antica, meglio che dal
            sentimento, derivava la sua ispirazione dalle elevatissime fonti della
            dottrina rivelata!</p>
            <p>Segue un brano dell’Epistola ai Galati (V, 16-24). La legge era un
            semplice freno contro i desideri carnali, – e l’Apostolo ne enumera le
            diverse manifestazioni – mentre il Cristiano è sotto l’impero dello
            Spirito Santo, il quale invece genera nell’anima opere di penitenza, la
            carità, la bontà e la gioia. A questi segni può facilmente riconoscersi
            da quale spirito alcuno sia animato. Lo stigma poi generale di tutti gli
            amici di Cristo, è il dolore e la sofferenza tollerata con gioia per
            amor suo.</p>
            <p>Il responsorio che segue la lezione è comune al venerdì dopo la
            quarta domenica di quaresima ed è tolto dal salmo 117. «È meglio
            confidare in Iahvè, che nell’uomo; è meglio riporre la fiducia nel
            Signore, che nei potenti». La ragione si è, che l’amore di Dio è eterno
            e gratuito, mentre i benefici che ci possono rendere le creature sono
            occasionali e spesso interessati. Dice perciò Paolo: Dio è verace; ogni
            uomo invece è menzognero. Ora chi vorrà fare assegnamento
            sull’incostanza e la duplicità umana?</p>
            <p>Il verso alleluiatico deriva dal salmo 94. «Venite, cantiamo al
            Signore, giubiliamo in Dio, nostra salvezza». Ecco lo spirito del
            Cristianesimo; spirito, non già di trepido servilismo che opera
            forzatamente sotto la sferza d’un Dio aguzzino, ma spirito di libertà di
            cuore, quale si conviene ad un figlio che ama, e perciò giubilando
            compie ciò che ama.</p>
            <p>La lezione evangelica di san Matteo (VI, 24-33) esclude dall’anima
            ogni sdoppiamento. Non si può servire allo stesso tempo a Dio e ai beni
            materiali; ma si deve anzitutto ricercare il Signore mediante
            l’osservanza della sua legge, attendendo dalla sua Provvidenza quanto ci
            sarà veramente necessario per il benessere del corpo. Questo non importa
            già una certa noncuranza fatalistica, la quale nell’ozio del corpo e
            dello spirito pretende dì ricever tutto miracolosamente dal Signore; ma
            solo modera l’attività umana e la contiene nei limiti stabiliti dal
            Signore, il quale, mentre ci ordina di provvedere ai nostri bisogni col
            sudore della fronte, vieta l’appassionarvicisi eccessivamente, quasi che
            tutto l’uomo sia materia e carne, o quasi non esista la divina
            Provvidenza. Il proverbio popolare esprime assai bene il retto ordine
            delle cose: aiutati, ché Dio t’aiuta.</p>
            <p>L’antifona per la presentazione da parte del popolo delle offerte pel
            Sacrificio, è tolta dal salmo alfabetico 33, ed è comune al giovedì dopo
            la prima domenica di quaresima. «L’angelo di Iahvè si accampa intorno a
            coloro che temono Dio e li salva. Sperimentate e vedete quanto sia soave
            il Signore!» Bello questo contrasto fra il timore di Dio e quello degli
            uomini. Chi teme Dio, non è soggetto al timore degli uomini, perché
            nella sua coscienza, più forte di tutte le minacce del mondo – e se ne
            ha una riprova nei Martiri – sarà il timore della giustizia del Signore.
            Di più, questo timore santo di Dio che è il fondamento di tutta la
            perfezione cristiana ed il principio della scienza della salute, è un
            dono dello Spirito Santo, e Dio pel ministero dei suoi angeli custodisce
            gelosamente in noi quello che gli appartiene. Apposta il Salmista
            ricorda l’Angelo che fa quasi la ronda attorno all’anima timorata di
            Dio, vera torre in cui risiede il divino Paraclito. Da ultimo il Profeta
            fa appello all’esperienza dei doni divini, perché la soavità delle
            consolazioni divine sorpassa infinitamente tutti i gusti umani ed è
            tale, che solo chi la gusta sa che cosa essa sia: «<em>quod nemo scit,
            nisi qui accipit</em>»<a href="#fn1" class="footnote-ref" id="fnref1"
            role="doc-noteref"><sup>1</sup></a>, com’è detto nell’Apocalisse.</p>
            <p>Nella preghiera prima dell’anafora consacratoria, si prega il Signore
            perché il Sacrificio che sta per essergli immolato per la salvezza del
            mondo, consegua specialmente due effetti: espii cioè nel Sangue di Gesù
            i peccati degli offerenti, e renda loro propizia la divina onnipotenza,
            sicché la grazia ricolmi i vuoti e le deficienze dell’inferma natura
            umana.</p>
            <p>L’antifona per la Comunione è tratta dall’odierna lezione evangelica.
            «Cercate sopratutto il regno interiore di Dio nell’anima, mediante la
            pratica integrale delle virtù proprie del vostro stato». – Ecco perché
            la virtù viene qui chiamata <em>giustizia</em>. –</p>
            <p>Dicendo il Vangelo che questa dev’essere la prima nostra ricerca, non
            esclude, anzi implicitamente accenna, che noi ricerchiamo altresì quello
            che è necessario o conveniente a sostenere la nostra vita materiale.
            Vuole tuttavia che in questa duplice ricerca, – espressa tanto bene
            nella preghiera domenicale – sia conservato l’ordine stabilito: Dio,
            l’anima e il corpo. È nostro dovere d’agire, d’operare; dove non
            giungiamo noi, Dio compirà il resto.</p>
            <p>La colletta di ringraziamento esprime quasi il medesimo concetto
            espresso in quella precedente l’anafora. «La sacra Comunione purifichi
            l’assemblea dalle sue colpe, e rafforzi la sua virtù coi carismi
            eucaristici; di guisa che i sacri Misteri ai quali ha participato nel
            tempo quale ad arra di vita celeste, siano altresì il Sacramento che in
            loro opera l’eterna salvezza».</p>
            <p>Le innocenti bellezze della natura, quasi incomprensibili per un
            animo guasto dalla sensualità e dallo spirito del mondo, i campi
            verdeggianti, le delicatissime sfumature dei fiori, quanti pensieri non
            ispiravano ai Santi! Se Iddio ama tanto le minime erbe dei prati e i più
            piccoli insetti, che ha provveduto alla loro vita mercè un organismo
            meraviglioso, quanta maggior cura Egli non si prenderà del cristiano, in
            cui riconosce l’immagine del suo primogenito Gesù! «Tu pensa a me,
            diceva un giorno il Signore a santa Caterina da Siena, ed io penserò a
            te». Fidiamoci di Dio, disposiamo gl’interessi della sua gloria, ed Egli
            tutelerà quelli della nostra salvezza.</p>
            <section id="footnotes" class="footnotes footnotes-end-of-document"
            role="doc-endnotes">
            <ol>
            <li id="fn1"><p><em>Apoc.</em>, II, 17.<a href="#fnref1"
            class="footnote-back" role="doc-backlink">↩︎</a></p></li>
            </ol>
            </section>
            <hr />
        </section>
    </main>

    <footer>
        <p>Alfredo Ildefonso Schuster, <em>Liber Sacramentorum</em>, vol. V,
        Torino – Roma, Casa Editrice Marietti, 1930, pp. 153-156.</p>
    </footer>
</body>
</html>
